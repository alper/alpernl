---
title: "Gift-economie"
date: 2005-04-16T12:30:00
author: alper
categories:
  - nederlands
  - internet
  - reading
---

Weer een [aflevering](http://www.radio-online.nl/pivot/entry.php?id=28) RadioOnline met zowaar een boeiend onderwerp **“Interneteconomie, zegen of ramp?”**. Gift/Trade-economies waar goede wil en informatie zorgen dat mensen makkelijker en goedkoper kunnen krijgen wat ze willen.

Een interessant concept van een gift economy staat in het korte verhaal “Maneki Neko” uit *A Good Old-fashioned Future* van Bruce Sterling.

En weer een schrale behandeling ([fragment](http://cgi.omroep.nl/cgi-bin/streams?/radio1/tros/radioonline/20050405.rm?start=00:13:40&end=00:24:05)) van het onderwerp. De hoogleraar had een redelijk goed verhaal en gaf voldoende tegengas tegen de doemscenario's van de presentatoren. Hij vermeldde dat technologische ontwikkelingen onvermijdelijk veranderingen met zich meebrengen die natuurlijk niet leuk zijn voor mensen die geïnvesteerd hebben in overbodig spul.

Hij zei ook dat het negatieve effect van bookcrossen (en bijv. ook muziek downloaden) gepaard gaat met een positief effect omdat mensen meer dingen kunnen kopen. Dan mis ik toch weer de waarde die je creëert door dingen toegankelijk te maken en te distribueren. De waarde die niet in geld uit te drukken is.

Wat hij ook vergat te vermelden —en een redelijke schande voor een hoogleraar economie— is dat in een goed werkende economie er geen winst bestaat omdat alles [optimaal](http://nl.wikipedia.org/wiki/Pareto-effici%EBnt) ge-alloceerd wordt. Dingen zullen dus wel goedkoper worden, omdat de winst verdwijnt.

Het vervolgitem **“iPod verandert muziek luisteren”** ([fragment](http://cgi.omroep.nl/cgi-bin/streams?/radio1/tros/radioonline/20050405.rm?start=00:31:00&end=00:41:00)) is ook leuk. De onderzoeker (Toon van Veelen) concludeert dat iPod-gebruikers meer legale muziek gebruiken. Mensen met andere spelers schijnen meer muziek van P2P-netwerken te hebben.

Hij had er geen verklaring voor maar de presentatoren waren er snel bij om te verklaren dat iPod-gebruikers ‘netter’ waren.

Het is natuurlijk fijn om jezelf moreel superier te voelen. Een meer voor de hand liggende verklaring lijkt me dat mensen die een dure iPod kunnen betalen ook wel genoeg geld zullen hebben om zorgeloos bergen muziek te kopen om op dat ding te zetten.