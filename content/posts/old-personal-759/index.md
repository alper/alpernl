---
title: "Interview David-Michel Davies en Innovation Playground"
date: 2006-12-08T11:25:00
author: alper
categories:
  - nederlands
  - internet
---

Mijn interview met David-Michel Davies staat nu ook [online bij Frank](http://www.frankwatching.com/pivot/entry.php?id=944). Hier nog even voor mijn eigen archief. Daarna ook nog een kort stukje over Innovation Playground.

Helaas nog steeds geen foto's. Professionele fotografen enzo…

Interview David-Michel Davies

David-Michel Davies is de voorzitter van de [IADAS](http://www.iadas.net/) en van de [Webby Awards](http://www.webbyawards.com/). Hij presenteerde over hoe je systemen ontwerpt waarin je participatie toestaat en stimuleert. Waar je dan op moet letten en hoe je je gebruikers moet behandelen. Aansluitend op het verhaal van Nitot is participatie een essentiele voorwaarde voor open innovatie. Davies lichtte zijn presentatie toe met leuke voorbeelden van dingen die gebeuren op internet.

**Webby Awards**

De [Webby Awards](http://www.webbyawards.com/) zijn de equivalenten van de Oscars maar dan voor websites. 600 professionals uit de industrie brengen hun stemmen uit op inzendingen. Ze vormen een groot collaboratief filter waar uiteindelijk het beste van het internet op dat moment uit komt rollen.

De vraag waarom mijn moeder dit interessant zou moeten vinden, leidt tot het bestaansrecht van de Webbys. Het is een plek waar iedereen dé top vijf beste dingen kan vinden op een bepaald gebied op het internet. Er zijn [een heleboel categorieën](http://www.webbyawards.com/webbys/categories.php) waar sites bij ingedeeld kunnne worden.

Op dit moment is het internet zo'n massacultureel fenomeen dat dit potentieel iedereen kan interesseren. Zoek je de beste autosites? De beste modesites? Kijk naar de Webbys.

Volgens Davies is de knal van de vorige internetzeepbel niet slecht geweest voor het internet. Het heeft wat investeerders een beetje schade berokkend maar het internet zelf is sterker en populairder dan ooit. Tijdens de vorige internet-hype was het nog heel erg een niche-fenomeen maar nu is het meer en meer mainstream geworden, een algemene marktplaats voor een onvoorstelbare hoeveelheid mensen.

**Internationaal** Vorige jaar heeft de Nederlandse site [Fabchannel](http://www.fabchannel.com/) de Webby voor beste muzieksite gewonnen. Elke site is welkom om mee te doen aan de Webbys. Het is een unieke kans om in één klap internationaal op de kaart te staan.

Voor Nederland is Jake Blok de ambassadeur van de Webbys en met zijn site [I Love The Webbys](http://www.ilovethewebbys.com/) werft hij Nederlandse inzendingen.

Davies vertelt dat ze mensen erop uit sturen om internationaal goede sites te vinden. Deze mensen merken op dat de kwaliteit van werk van buiten de Verenigde Staten dramatisch toeneemt en veel sneller aan het stijgen is dan dat van binnen de Verenigde Staten.

Het is niet vereist om een Engelse vertaling te hebben maar het helpt wel. Volgend jaar zullen er meer faciliteiten beschikbaar komen zodat de beoordelers sites in andere talen beter kunnen beoordelen.

**Directheid** Volgens Davies luidt deze tijd van totale informatie grote veranderingen in. We kunnen nu —samen of alleen— over meer dingen dan ooit nadenken terwijl we tegelijkertijd veel minder hoeven te onthouden.

Deze totale informatie is nog wel schijn. Veel informatie is op dit moment niet online beschikbaar en de informatie die wel online staat is niet makkelijk genoeg te raadplegen. Echt moeilijke antwoorden zijn nog steeds moeilijk te vinden.

Een ander frappant gegeven is dat ook de online media ten prooi vallen aan gemakzucht. In de zaak Litvinenko bijvoorbeeld waren de meeste online bronnen niet uit elkaar te houden omdat ze allemaal hetzelfde persbericht hadden overgeschreven.

**Participatie** De ontwikkelingen op het internet en de fenomenen die daar hun oorsprong hebben, hebben volgens Davies ook hun weerslag weer op de maatschappij.

Een treffend voorbeeld hiervan was een idee van de Beastie Boys om fans tijdens een concert van hen videocamera's te geven en met het resulterende materiaal en film te monteren: [Awesome; I Fuckin' Shot That!](http://www.imdb.com/title/tt0488953/). Dit heeft niks met het internet te maken, maar het is wel iets heel erg internet-achtigs om te doen.

Participatie wordt vanzelfsprekend en steekt overal de kop op. En op die positieve noot beëindigen we dit interview.

Innovation Playground

De volgende dag vond in het gebouw van [SenterNovem](http://www.senternovem.nl/) in Den Haag de Innovation Playground plaats waar ik ook bij aanwezig was, als deelnemer en insight provider.

[Innovation Playground](http://www.innovationplayground.net/) is een grote bijeenkomst waar deelnemers uit de markt nieuwe ideeën genereren hoe ze innovatieve oplossingen kunnen toepassen. 90 innovatieve projecten en concepten dienden als uitgangspunt om op een creatieve manier gecombineerd te worden. De brainstorm-sessies werden begeleid door studenten en daarna werden het resultaat omgezet in beeld door een visual translator.

De hele dag door waren er veel kansen om ideeën uit te wisselen, geïnspireerd te worden door de concepten en vooral door de aanwezigen. Ik heb met David-Michel Davies van [de Webbys](http://www.webbyawards.com) en Martijn Janssen van [Ebay.nl](http://www.ebay.nl) tijdens de Content Playground inputs geleverd aan de teams die een web concept moesten verzinnen.

Het resultaat van de dag is 100 ‘innovatieve’ ideeën. Dat is nog maar het begin. Nu is het nog zaak om hieruit de geschiktste ideeën te kiezen en deze goed uit te voeren. In ieder geval worden alle ideeën gedigitaliseerd en binnenkort vrijgegeven. Enkele van die ideeën zullen dan ook op Frankwatching verschijnen.