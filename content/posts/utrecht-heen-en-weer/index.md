---
author: alper
date: "2007-12-03T02:59:51+00:00"
guid: http://alper.nl/dingen/2007/11/utrecht-heen-en-weer/
parent_post_id: null
post_id: "195"
tags:
  - klantenervaring
  - trein
title: Utrecht heen en weer
aliases:
  - /dingen/2007/11/utrecht-heen-en-weer/

---
Vandaag even naar Utrecht geweest voor het [Marketing3](http://www.marketing3.nl) congres.

Wat observaties:

- Ik mag dan naast [de beste bakker van Delft](http://www.yelloyello.com/nl/delft/de-diamanten-ring-brood-banketbakkerij/bXsdWIhDOrSPSLadbiDtP6) wonen; ik kan er 's ochtends om 07:50 geen croissants halen ((Volgens mij kan dat ongeveer nergens in Delft.)). Ik dacht dat bakkers vroeg opstonden enzo.
- NS-automaten bedienen is geen goed idee, slaapdronken al helemaal niet. Ik kwam er direct nadat ik een kaartje met korting gekocht had achter dat ik het niet kon gebruiken.
  Ik gok dat 90% van de mensen die bij een automaat een kaartje koopt het koopt met het doel om het binnen een kwartier te gebruiken. Een flitsende waarschuwing dat je voor 09:00 niet met het gekozen kaartje mag reizen zou niet weg zijn.
- Zo'n kaartje met korting kan dan geruild worden aan de balie (die wél open is) maar dan moet je je naam en adres opgeven en iets tekenen. Wat de NS met die gegevens doet, weet ik niet en kon me op dat moment erg weinig schelen.
- Over die automaten gesproken ((De huidige interfaces zijn natuurlijk _end-of-life_ omdat de OV-chipkaart als die eindelijk komt alle problemen gaat oplossen (of ons zo ver terug het stenen tijdperk in slingert dat we blij zouden zijn met de huidige problemen).)), waarom leveren die dingen geen reisinformatie voor het traject dat je koopt? Ofwel live op het scherm, ofwel geprint op je kaartje.
- Zowel de treinrit Den Haag CS — Utrecht als de treinrit Utrecht — Rotterdam zijn lang genoeg ((Dankzij microvertragingen.)) om een aflevering van [House M.D.](http://www.fox.com/house/) in te kijken.
- In de file staan schijnt niet leuk te zijn, maar hebben de mensen die daarover klagen weleens de trein genomen in de spits? Juist.
- Het congres was gemengd maar interessant. Het ging over wat marketingmensen moeten doen in deze turbulente tijden. Goed dat deze professie zich ook bewust wordt van het bestaan van het internet.
