---
title: "The Next Web"
date: 2006-07-09T14:55:00
author: alper
categories:
  - nederlands
  - internet
  - amsterdam
---

*Ik heb dit stukje geschreven als [gastcolumn](http://www.frankwatching.com/archive/2006/07/09/reportage_the_next_web) voor [Frankwatching](http://www.frankwatching.com). Bezoekers van Frankwatching welkom! Kijk gerust wat rond.*

Gisteren vond in de Sint Olofskapel in Amsterdam [The Next Web](http://www.thenextweb.org) conferentie plaats. Deze conferentie werd georganiseerd door de mensen van [Fleck](http://www.fleck.com) om nu een helder uiteen te zetten wat er nu aan de hand is met het internet en waar we met zijn allen heen gaan.

De presentaties waren goed te begrijpen en grotendeels erg de moeite waard. Het is teveel om allemaal te behandelen. Ik zal een paar interessante punten uit de dag bespreken.

**Plazes**

Felix Petersen was langsgekomen om [Plazes](http://www.plazes.com) te laten zien. Plazes is een dienst die *rich geo-presence* biedt. Hiervoor gebruiken ze [een kleine cliënt](http://www.plazes.com/info/files/) die kijkt via welke verbinding je het internet op gaat. Als deze verbinding nog niet bekend is, wordt met jouw hulp de locatie bepaald en opgeslagen zodat de volgende persoon die gebruik maakt van die verbinding het niet meer hoeft op te geven.

*Presence* is dus kunnen zien wie er zijn, *geo-presence* is ook nog een kunnen zien op [welke plek](http://beta.plazes.com/plaze/f4f84c365cb2adfaa3f284a61b6e09f1/) die mensen zitten en *rich* betekent dat [die plaatsen](http://beta.plazes.com/plaze/97f6057f1f0ccfdda8a0ab1da441aac7/) extra informatie hebben: commentaar, foto's, wie die plaats heeft bezocht en wie er vaker komt. Het is ook makkelijk om te zien wie er in de buurt zijn en welke andere plaatsen er in de buurt voor jou interessant zijn.

Veel mensen gaan bij dit soort diensten op hun achterste benen staan en komen met heel veel bezwaren op het vlak van privacy. Bij Plazes is heel fijnmazig instelbaar of je locatie en je geschiedenis (bijv. [die van mij](http://beta.plazes.com/user/alper)) bijgehouden worden en wie dat dan kunnen zien (jij, je vrienden, iedereen). Op deze manier kan de gebruiker zelf de afweging maken tussen meer privacy en meer functionaliteit.

Plazes heeft pas een omkat van de hele site gehad. De oude interface en layout hadden nogal wat kritiek te verduren. Ik had op [Reboot](http://reboot.dk) al een demo van de nieuwe versie gezien en deze zit boordevol met verbeteringen. Daarnaast hebben ze nu [een mobiele versie](http://blog.plazes.com/?p=106) van hun client voor S60 telefoons (binennkort ook voor Windows telefoons) die op basis van het cel-id bepaalt waar je bent. Er is ook een [API](http://api.plazes.com/) waarmee je toegang hebt tot een groot deel van de functionaliteit en dus zelf locatie-bewuste applicaties kunt maken.

Dit is dus bij uitstek een goed moment om te beginnen met Plazes en te zien hoe handig *rich geo-presence* is.

**AllPeers**

[AllPeers](http://www.allpeers.com) is een oorspronkelijk Engels bedrijf dat opereert uit Tsjechië. Wat ze bieden is een Firefox-extensie die het mogelijk maakt om bestanden uit te wisselen met mensen die je kent. Om dit mogelijk te maken bieden ze een buddy list in Firefox waarin je bestanden op mensen kunt slepen en kunt zien wie jou dingen wil sturen. Het versturen van de bestanden gaat via een eigen versie van [Bittorrent](http://www.bittorrent.org/), dus efficiënt en gedistribueerd.

Je product aanbieden als Firefox-extensie lastig omdat je iemand niet alleen zover moet krijgen dat hij jouw software gebruikt, maar ook dat hij een bepaalde browser gebruikt. In het geval van AllPeers zou het weleens kunnen werken.

Iedereen heeft weleens te maken gehad met het probleem van het versturen van grote bestanden. E-mail werkt niet meer vanaf een bepaalde grootte en versturen via MSN en dergelijke is onbetrouwbaar. Tot nu toe moest je of een eigen (FTP-)server hebben of een abonnement nemen op een dienst als [DropSend](http://www.dropsend.com/). Met AllPeers is deze ellende voorbij.

Naast het incidenteel delen van bestanden is er ook een grote behoefte bij mensen om heel veel multimedia uit te wisselen (kijk maar naar traffic stats). AllPeers voegt aan dit file sharing een sociale dimensie toe. Het wordt heel eenvoudig om je media te delen met je vrienden. De kans dat je gepakt wordt —onder vrienden— is bijna nihil.  *Social filesharing* zat eraan te komen en dit is een eerste veelbelovende implementatie.

Van toepassing hierop is het verhaal van [Mark Tluszcz](http://www.mangrove-vc.com/mark_tluszcz.html) van Mangrove VC. Hij vertelde tijdens zijn presentatie dat er elk moment iets groots uit Oost Europa kon komen en dat grote dingen te herkennen zijn door hun verstorende potentieel.

**Kevin Kelley**

[Kevin Kelley](http://www.kk.org), één van de oprichters van [Wired Magazine](http://www.wired.com) was ook aanwezig om ons met de neus op de feiten te drukken hoeveel er eigenlijk veranderd is in hoe weinig tijd en hoeveel veranderingen we in de komende tijd dus nog tegemoet kunnen zien. Kelley is een man wiens visie kolossaal is en hij wist mensen erg te boeien met zijn betoog.

Volgens hem wordt het web en het potentieel daarvan op dit moment nog steeds zwaar onderschat en *underhyped*. Het internet komt als een deken te liggen over alles wat we doen en alles wordt web enabled.

Ik ga niet zijn hele verhaal herhalen, dat was er lang en ging erg diep. Wat ik er wel uit wil lichten is zijn verhaal over *gift economies* en de trend dat dingen gratis worden. Volgens hem is de natuurlijke toestand van dingen dat ze gratis zijn en is er maar een hele beperkte ruimte waarin je geld kunt vragen voor iets. De enige dingen die waarde hebben zijn de dingen die je niet kunt kopiëren.

De kosten worden of verschoven naar andere dingen bijvoorbeeld de gratis vluchten van RyanAir waar je de belasting en het eten en drinken aan boord moet betalen.

De kosten wordend afgeschoven naar anderen, denk maar aan de content die gefinancierd wordt met behulp van [AdSense](http://adsense.google.com) advertenties.

De kosten bestaan helemaal niet omdat mensen vrijwillig hun bijdrage leveren. Deze laatste variant vindt zijn uitingsvorm in Open Source software, maar ook in andere open source dingen zoals Open Source kennis ([Wikipedia](http://www.wikipedia.org)) of [Open Source hardware](http://wiki.duskglow.com/tiki-index.php?page=Open-Graphics). Dit fenomeen dat mensen hun bijdrage vrijwillig leveren is door [Yochai Benkler](http://en.wikipedia.org/wiki/Yochai_Benkler) benoemd als *commons-based peer production*. Hij heeft dit eerst behandeld in zijn paper Coase's Penguin en in zijn recent verschenen boek [The Wealth of Networks](http://www.benkler.org/wealth_of_networks/index.php/Main_Page) (het is op de site te downloaden, ik ben het nu aan het lezen) gaat hij dieper in op dit belangrijke fenomeen.

**Eind**

Na afloop was er een borrel op een mooie locatie in Amsterdam. Een geslaagde dag nabespreken met de mensen die je al dan niet tijdens de conferentie al had gesproken was een goede afsluiting van een boeiende conferentie. De volgende Next Web conferentie is op 11 mei 2007. Hou die datum alvast vrij in je agenda.