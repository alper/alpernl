---
author: alper
categories:
  - internet
  - music
  - nederlands
date: "2011-04-11T15:39:21+00:00"
guid: http://alper.nl/dingen/?p=2551
parent_post_id: null
post_id: "2551"
title: Downloadverbod op Radio 1
aliases:
  - /dingen/2011/04/downloadverbod-op-radio-1/

---
**Update:** [Het staat al online!](http://www.radio1.nl/contents/28849)

Ik werd vanochtend gebeld voor Radio 1 vanwege het nieuws dat [Fred Teeven het downloadverbod wil doorzetten](http://www.nu.nl/internet/2489252/kabinet-wil-downloaden-illegaal-bestand-verbieden.html). Nu is [een paar minuten op de radio](http://www.radio1.nl/contents/28849) natuurlijk te kort om een genuanceerd argument neer te zetten, dus hier een kleine uitbreiding:

Downloaden is nu niet illegaal. Teeven wil downloaders ook niet vervolgen maar het criminaliseren van downloaden is nodig om mensen die bestanden aanbieden (en links naar bestanden verzamelen) beter aan te kunnen pakken dan nu gebeurt.

Dit verbod staat al een hele tijd op de wensenlijst van de auteursrechtenlobby die de deur bij onze bewindvoerders platloopt. Met dit kabinet hebben ze eindelijk beet. Consumenten-organisaties hebben niet alleen geen vergelijkbare vertegenwoordiging, maar ze worden zelfs [actief geweerd door het kabinet](https://twitter.com/#!/bitsoffreedom/status/57437430554431488).

Het is een beetje onzinnig om downloaden te verbieden als er om films te kijken geen goede legale alternatieven zijn (de noodzaak daarvoor stond in een versie van dit voorstel). Dan moeten zelfs mensen die geld wÃ­llen betalen, het wel illegaal halen. Mensen met meer tijd dan geld downloaden, mensen met meer geld dan tijd doen dat liever niet als het makkelijk legaal kan.

Teeven wil een internetfilter instellen om dat soort aanbiedende sites in zijn geheel van het internet te halen. Dit soort filters werken ook niet. Mensen die eromheen willen lukt het toch wel.
Maar nog een stap verder: dit soort filters worden ook gebruikt in China, Iran en andere onderdrukkende regimes (daar [is onze regering ook tegen](http://sargasso.nl/archief/2011/04/11/tweespalt-internetvrijheid-en-filters/)). Maar hier ook zullen zulke filters slecht te controleren zijn en vrijwel zeker voor meer doeleinden worden gebruikt dan waar ze eerst voor waren bedoeld (‘als we ze toch hebben…’).

Maar het belangrijkste punt:

### Het copyright-contract is verlopen

Copyright is een monopolie op het uitbaten van auteursrechtelijk materiaal voor de producent. Dit monopolie wordt verstrekt omdat het idee is dat mensen meer werk produceren als ze een vergoeding krijgen.

Dat heeft enige tijd gewerkt (vanaf midden 20e eeuw tot en met de jaren 90) maar het uitgangspunt is nu niet meer geldig.

Vijftien jaar downloaden van muziek heeft laten zien dat de creatie van muziek niet op zijn gat ligt. Er is zelfs meer en betere muziek makkelijker toegankelijk dan ooit tevoren. Voor de consument is dit prima en er zijn ook weinig (nieuwe) muzikanten die klagen over deze gang van zaken. De enigen die klagen zijn oude muzikanten die dachten te kunnen rentenieren en platenmaatschappijen die hun relevantie kwijt zijn.

Er zijn talloze studies die aantonen dat de opgerekte copyright termijn helemaal niet zorgt voor meer nieuw werk. Het internet heeft ook de distributie, creatie, het remixen en de financiering van media en cultuur zodanig veranderd dat de oude modellen niet meer werken. Daarom is de hele premisse van copyright aan herzien toe.

**Verder:** [dieper en juridischer bij 3voor12](http://3voor12.vpro.nl/artikelen/artikel/44631656). Maar een heffing op elke internetverbinding die op troebele wijze herverdeeld wordt onder auteursrechthebbenden is ook bijzonder slecht en marktverpestend. Laten we niet die kant op gaan.

**Ook:** Hier een [sterke reactie op Tweakers](http://tweakers.net/reacties.dsp?Action=Posting&ParentID=4631762) wat er allemaal nog meer mis is met dit voorstel.
