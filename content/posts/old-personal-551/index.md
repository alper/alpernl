---
title: "Draadloos Delft Brief"
date: 2006-02-19T13:38:00
author: alper
categories:
  - nederlands
  - internet
  - delft
---

Ik ga [deze brief](http://alper.nl/wiki/index.php/Municipal_WiFi#Letter) zo versturen naar [de lokale partijen van Delft](http://www.politiekinbeeld.nl/verkiezingen/publiek_gemeente.asp). Een leuk lokaal issue, wat me interesseert. Kijken hoe ze het oppakken. De laatste versie zonder veel van de fouten die hieronder staan, staat [in de wiki](http://alper.nl/wiki/index.php/Municipal_WiFi#Letter).

>  L.S.,
> Als inwoner van Delft, doe ik mijn best om mezelf optimaal voor te lichten over de aankomende gemeenteraadsverkiezingen. Over één bepaald punt dat mijn interesse heeft zou ik graag een uitgebreidere toelichting ontvangen. Als u mijn onderstaande vragen zou willen lezen en mij een antwoord hierop zou willen geven, zou ik u erg erkentelijk zijn.
>
> Mijn vragen betreffen de aanleg en exploitatie van een dekkend publiek draadloos netwerk voor internettoegang door de gehele gemeente Delft. Internettoegang op locatie is voor mobiele creatieve kenniswerkers van essentieel belang. Als Delft de naam Kennisstad waardig wil zijn, zou zij er goed aan doen de internettoegang op een fundamenteel niveau te regelen en te zorgen dat er in de stad ontmoetingsplaatsen zijn voor deze mensen. Een dergelijk netwerk zou niet alleen voor deze kenniswerkers erg waardevol zijn maar voor alle burgers van Delft. Als er eenmaal een dergelijk netwerk ligt en toegankelijk is, zijn de diensten die ermee aangeboden kunnen worden en er bovenop gebouwd kunnen worden schier eindeloos.
>
> Dit soort initiatieven zijn door andere gemeentes zoals Philadelphia, San Francisco en dichter bij huis Leiden al genomen. Voor de aanleg van deze netwerken worden meestal overeenkomsten gesloten met private partijen maar in Delft heeft de Technische Universiteit ook de technische kennis en de infrastructuur om een dergelijk netwerk op te zetten.
>
> Er zijn op dit moment al commerciele aanbieders van vergelijkbare diensten maar deze hebben allemaal twee grote bezwaren:
> - Ze zijn niet dekkend
> - Ze zijn niet publiek
>
> Dit soort essentiele basisvoorzieningen zou voor iedereen, overal voor een lage prijs (gratis) toegankelijk moeten zijn.
>
> Mijn argumenten:
>
> - Internet is een essentiele voorziening.
> - Essentiele voorzieningen moeten publiek geregeld worden.
> - Een grootschalig publiek draadloos netwerk zou Delft Kennisstad het nodige prestige en elan geven.
> - Een dergelijk netwerk zou hoogopgeleide kenniswerkers naar Delft toe trekken.
> - Een dergelijk netwerk zou kostenbesparingen opleveren voor burgers en de lokale economie een impuls geven.
> - Aanleg en exploitatie van een dergelijk netwerk is haalbaar is samenwerking met derden.
> - Voor deze aanleg zou de gemeente sturing en impuls moeten geven.
>
> Mijn vraag aan u is: Is uw politieke partij het eens met bovenstaande argumenten en bent u bereid te handelen op bovenstaand platform? Als u het ermee eens bent, in wat voor handelingen gaat u dit standpunt vertalen? Als u het er niet mee eens bent, op welke punten verschilt u dan van mening en wat zijn uw argumenten?
>
> Deze brief is verstuurd naar alle politieke partijen die deelnemen aan de gemeenteraadsverkiezingen in Delft van maart 2006. De antwoorden die ik ontvang zal ik bewerken en publiceren.
>
> Met vriendelijke groet,
> Alper Çugun
> IT Professional

Als er commentaar is, zou ik het op prijs stellen. Ik verstuur de boel ergens aan het einde van de middag. Meer documentatie en antwoorden verschijnen op [de wikipagina](http://alper.nl/wiki/index.php/Municipal_WiFi).