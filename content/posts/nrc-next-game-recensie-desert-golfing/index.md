---
author: alper
categories:
  - games
  - nederlands
  - publicity
date: "2020-07-20T22:35:15+00:00"
title: 'nrc.next game-recensie: Desert Golfing'
aliases:
  - /dingen/2020/07/nrc-next-game-recensie-desert-golfing/

---
Desert Golfing is een game over golfen in de woestijn. In een twee-dimensionaal pastelkleurig woestijnlandschap moet je een bal de hole in schieten. Je vinger bepaalt de kracht en de hoek van je slag en als je loslaat vliegt de bal weg. Hoe ver je bal komt, hoe vaak hij stuitert en hoe lang hij doorrolt voelen perfect, eigenlijk precies alsof je echt golf speelt in een woestijn. Alleen ben je hier na 18 holes niet klaar. We weten nu dat er duizenden willekeurig gegenereerde woestijnlandschappen—de een moeilijker dan de andere—wachten om gespeeld te worden en er is nog geen einde in zicht. De combinatie van eenvoud en oneindigheid maken dat je Desert Golfing lang kunt blijven spelen. Het is een fijn tussendoortje voor onderweg en tegelijkertijd een meditatie op hoeveel er met heel weinig mogelijk is.

5/5  
iOS App Store €0,89
