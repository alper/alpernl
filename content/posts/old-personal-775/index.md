---
title: "Het wonder van het web"
date: 2007-01-08T10:50:00
author: alper
categories:
  - nederlands
---

Dit weekend in M van [NRC](http://www.nrc.nl) een special gevuld met artikelen over het internet. Leuk spul, zeker voor mensen die geen internet ademen.

Teleurstellend artikel alleen over de 4 ‘goeroes’: Paul Molenaar (Ilse), Erik Jan Gelink (UPC), Wim Veen ([TU Delft](http://www.tudelft.nl)) en Rob Gonggrijp ([Wij vertrouwen stemcomputers niet](http://www.wijvertrouwenstemcomputersniet.nl)).

Heb je deze mensen bij elkaar voor een gesprek, komt er een artikel uitrollen van twee pagina's tekst zonder lijn en met niet één kritische vraag.

Dat leidt tot bizarre uitspraken als bijvoorbeeld:

> Erik Jan Gelink:  Netwerkbeheerders - ik werk toevallig zelf bij een kabelmaatschappij - is het een doorn in het oog dat megabedrijven als Google vrij toegang hebben op ons netwerk en geld verdienen aan onze klanten.

Gelink als kabelboer van UPC kan het slecht verdragen dat hun positie van één van de belangrijkste contentleveranciers van de huiskamer wordt gedegradeerd naar dat van tweederangs byte-schuiver. De kabel wordt met de komst van ADSL en binnenkort glas en WiMax meer en meer ondergeschikt.

Gelink verdraait hier weinig subtiel ook het feit dat zijn klanten hém betalen voor internettoegang. De discussie over net-neutraliteit gaat over dit soort *upstarts* die bij grote bedrijven als Google geld ruiken en daar een slaatje uit willen slaan.

Nog eentje:

> Paul Molenaar (over Google): Ik snap ook niet dat de NMA (Nederlandse Mededingingsautoriteit, MH) nog geen onderzoek heeft ingesteld naar de manier waarop een bedrijf uit Californië de Nederlandse markt overheerst.

Als je wilt dat de overheid lokale bedrijven helpt omdat ze het verliezen van grote internationale spelers dan snap je het hele concept ‘Internet’ en eerlijke concurrentie niet.

In ieder geval een opvallend gehalte bedreigingsdenken bij de oude mannen van het internet in Nederland.