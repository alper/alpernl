---
_last_editor_used_jetpack: block-editor
_wpas_done_all: "1"
author: alper
categories:
  - games
  - nederlands
  - publicity
date: "2020-07-20T22:27:36+00:00"
guid: http://alper.nl/dingen/?p=16170
parent_post_id: null
post_id: "16170"
title: 'nrc.next game-recensie: Phone Story'
url: /dingen/2020/07/nrc-next-game-recensie-phone-story/

---
Kinderen dwingen om erts te verzamelen, zelfmoordende fabrieksarbeiders opvangen, gadgets werpen naar blind rennende consumenten zijn niet de dingen die je in een game verwacht. Het kon bij de censoren van Apple ook niet door de beugel. Het spel Phone Story waarin dit allemaal gebeurt heeft een paar uur in de App Store gestaan voor Apple het verwijderde.

Phone Story van Molleindustria, doet wat de titel zegt: het vertelt het verhaal van de herkomst, fabricage, marketing en het afdanken van de gadgets waar we zo graag mee spelen. De gameplay is uitdagend genoeg, het spel bevat een voice-over die toelicht hoe je telefoon gemaakt is en wat bijtende details. Een leuk spelletje als kritiek op dezelfde iPhone waar je het op speelt.

Dat Apple het censureerde is wrang en benadrukt het punt dat Molleindustria wilde maken. De redenen van verwijdering (het weergeven van verwerpelijke handelingen) zijn willekeurig en zonder die beelden zou het spel niet waarheidsgetrouw zijn. Een waarheid die als het aan Apple ligt liever niet bekend wordt.

(4/5)  
Platform: Nu wél beschikbaar voor Android  
Prijs: €0,73
