---
title: "Nog minder vertrouwen"
date: 2006-08-19T18:29:00
author: alper
categories:
  - nederlands
---

De [laatste nieuwsbrief](http://www.wijvertrouwenstemcomputersniet.nl/Nieuwsbrief_Nr._3_-_19_augustus_2006) van “Wij vertrouwen stemcomputers niet” is uit en bevat genoeg interessants.

Eerder deze week kwam ik er al achter dat [het samenvattinkje dat ik in het Engels had geschreven](http://alper.nl/blog/tech/172) en aangemeld had bij Digg en Slashdot ook op de [Engelse pagina van de groep](http://www.wijvertrouwenstemcomputersniet.nl/English) is gelinked. Teruglezend is het een beetje kort door de bocht geschreven, maar gaf het wel een goed overzicht van wat er tot dan toe was gebeurd.

Daarnaast [links naar een uitvoerig epistel](http://www.wijvertrouwenstemcomputersniet.nl/Nieuwsbrief_Nr._3_-_19_augustus_2006#Groenendaal_over_ons) van de schrijver van verkiezingssoftware in Nederland en patjepeeër extraordinair Jan Groenendaal. WVSCN heeft denk ik gelijk als ze zeggen:

> Of manipuleert hij bewust omdat hij gewend is om zijn producten te verkopen in een omgeving waar toch niemand iets van techniek weet?

Groenendaal treft niet zoveel blaam als die mensen die hem in staat hebben gesteld om zijn zakken te vullen. Ik hoop dat WVSCN boven tafel krijgt welke ambtenaren er verantwoordelijk zijn geweest voor de beslissing om alle best practices in de software-wereld te negeren en zulke risico's te nemen met de democratische processen in Nederland.