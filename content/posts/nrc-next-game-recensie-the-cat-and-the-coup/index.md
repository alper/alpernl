---
author: alper
categories:
  - games
  - nederlands
  - publicity
date: "2020-07-20T22:26:38+00:00"
title: 'nrc.next game-recensie: The Cat and the Coup'
aliases:
  - /dingen/2020/07/nrc-next-game-recensie-the-cat-and-the-coup/

---
Op 5 maart 1967 overlijdt Dr. Mohammad Mossadeq na een gevecht met keelkanker. Hij had daarvoor jarenlang in de gevangenis en onder huisarrest gezeten omdat hij als premier van Iran zijn volk wilde bevrijden van de Engelse koloniale invloed. De Engels-Amerikaanse staatsgreep die hem afzette heeft een grote invloed gehad op de wereldgeschiedenis maar dit inspirerende en historisch belangrijke verhaal is nauwelijks bekend in het Westen.

‘The Cat and the Coup’ is een spel dat begint op het moment van Mossadeqs overlijden. Je speelt zijn kat en moet in die gedaante de voormalig premier terug in de tijd leiden langs de gebeurtenissen die leidden tot zijn val. Je stuurt Mossadeq van kamer naar kamer in een enorme collage van Perzische miniaturen, karikaturen en andere elementen die bij elkaar voor een overweldigend effect zorgen.

De makers wilden met dit documentaire-spel de aandacht vestigen op dit onderbelichte stuk geschiedenis. De vele prijzen die het spel gewonnen heeft geven aan dat ze daarin op een bijzondere manier geslaagd zijn.

Het spel zelf is eenvoudig en kort en wil je op geen enkele manier een compleet beeld geven. De indruk die het achterlaat is er niet minder om. De visuele rijkdom waarbinnen alles zich afspeelt naast de historische feiten, zorgen ervoor dat je bijna vanzelf details ontdekt, verbanden legt en er achter wilt komen wat er nu precies gebeurd is toen.

(PC, Mac) (4/5)
