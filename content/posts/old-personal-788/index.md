---
title: "Angst voor het weer"
date: 2007-01-22T16:50:00
author: alper
categories:
  - nederlands
---

Ik lees in de Volkskrant net de volgende ingezonden brief:

> ** Brief van de dag**

> Zeven doden door de storm. Mijn verdriet is groot als ik deze kop in de krant lees (Voorpagina, 20 januari). Hoe kan het gebeuren dat er zeven doden vallen in een storm? Nederland is een ‘ontwikkeld land’ waar genoeg mogelijkheden zijn om mensen op tijd te waarschuwen.

> Wat betekent windkracht 10 voor een mens die op donderdag moet werken, zijn kinderen naar school moet brengen en afspraken heeft? Windkracht 10 bleek te betekenen: ga tijdens de storm niet naar buiten, zorg dat je kinderen veilig zijn, hou de dijken in de gaten, vouw de hijskranen op, loop niet in het bos, rij niet met een lege vrachtwagen, neem geen onnodig risico en klim vooral het dak niet op. Door de klimaatsveranderingen zullen stormen toenemen. Ik hoop dat een volgende keer duidelijker wordt gewaarschuwd en dat mensen dat weeralarm serieus nemen.

> P. Iturra, Utrecht

Op de dag van de storm heb ik hier nog over nagedacht. Het was toch wel aanttrekkelijk om in bed te blijven liggen en [House](http://www.fox.com/house/) te gaan kijken. Hier in Delft hebben desondanks redelijk weinig gemerkt van de wind. Ik ben gewoon gaan werken en ben een beetje zeeziek geworden in de Torenhove. Na het werk rustig wezen pinnen en naar capoeira gefietst. Ja, die bomen in het park kraakten wel vervaarlijk.

Had ik dit nu allemaal niet moeten doen omdat er een stormpje woedde?

Er gaan elke dag mensen dood door ongelukken, in het verkeer of waar dan ook; meestal om de meest uiteenlopende stomme redenen.

Moet er dan in plaats van een weeralarm niet een algeheel leefalarm worden afgekondigd. Elke handeling die je doet, elke stap die je buiten de deur zet is immers potentieel dodelijk. We kunnen beter 's ochtends in bed blijven liggen om alle risico uit te sluiten

Bang zijn voor het weer is net zoals bang zijn voor terrorisme. Het doet meer kwaad dan goed en is meestal nergens voor nodig. Als je een beetje uit je doppen kijkt en vaart op je gezond verstand, heb je een stuk prettiger leven.