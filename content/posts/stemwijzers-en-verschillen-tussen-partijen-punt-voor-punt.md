---
_edit_last: "2"
author: alper
categories:
  - amsterdam
  - nederlands
  - politics
date: "2010-02-14T16:00:11+00:00"
guid: http://alper.nl/dingen/?p=1557
parent_post_id: null
post_id: "1557"
title: Stemwijzers en verschillen tussen partijen, punt voor punt
url: /dingen/2010/02/stemwijzers-en-verschillen-tussen-partijen-punt-voor-punt/

---
Ik ben sinds een tijdje lid van [D66](http://www.d66.nl) tot redelijke tevredenheid. Maar nu doe ik net de [Stemwijzer](http://www.stemwijzer.nl) voor de gemeente Amsterdam en daar komt het volgende uit:

[![StemWijzer Gemeente Amsterdam](http://farm5.static.flickr.com/4035/4355740957_345a23b493.jpg)](http://www.flickr.com/photos/alper/4355740957/ "StemWijzer Gemeente Amsterdam by illustir, on Flickr")

Nu kloppen Stemwijzers nooit helemaal, maar ik heb toch redelijk wat verschillen met D66 in Amsterdam ((Voor mijn stadsdeel Oost kom ik op gelijke resultaten voor D66, PvdA en VVD. Blijkbaar zijn de verschillen heel klein.)). Dat boeit me niet heel veel, want ik ben vooral ge√Ønteresseerd in de landelijke politiek maar het heeft toch wel wat toelichting nodig.

Ik doe dit uit aardigheid met D66 en met het idee dat je juist naar je eigen partij kritisch moet zijn. Elke andere partij (ook GroenLinks) zou er veel bekaaider van afkomen.

Hier de verschillen:

#### 5\. De Parkeertarieven moeten omlaag.

Ik: Oneens
D66: Eens

Wat mij betreft mogen de parkeertarieven in Amsterdam geleidelijk opgehoogd wordt net zoals je een kikker in een pan kunt koken door geleidelijk de temperatuur omhoog te doen en mogen de vrijblijvende parkeerplaatsen langzamerhand teruggegeven worden aan de burgers van Amsterdam. Het is mijn mening dat het getuigt van enigszins beperkte verstandelijke vermogens als je je in Amsterdam voortbeweegt met de auto.

Het blijkt dus dat D66 nogal een partij is voor de autobelangen ((Dat is denk ik ook de grootste reden dat GL bij mij naar boven stijgt.)). Daar komen we zo nog eens op terug.

#### 8\. Het autovrije gebied in de binnenstad moet worden uitgebreid.

Ik: Eens
D66: Geen van beide

Zie vorig punt. Hoe minder auto's in de stad hoe beter.

#### 9\. Vrouwen moeten apart van mannen kunnen inburgeren.

Ik: Oneens
D66: Geen van beide

Geen uitgesproken mening van D66 wel van mij. Als je al begint met segregatie en minderwaardigheid in de inburgeringscursus, waar blijf je dan? Als ze dan wegblijven, ze met zachte tot harde dwang toch naar de cursus halen.

#### 11\. Amsterdam moet veel meer topsport-evenementen binnenhalen.

Ik: Eens
D66: Oneens

Ik vind topsport vet. Wat mij betreft niet echt een breekpunt.

#### 13\. Om de veiligheid op straat te vergroten moet het cameratoezicht worden uitgebreid.

Ik: Oneens
D66: Geen van beide

Cameratoezicht op straat draagt er weinig aan bij de veiligheid te vergroten [zeggen alle mensen die er verstand](https://www.bof.nl/category/cameratoezicht/) van hebben ((De politie telt niet mee. Als het aan de politie lag hadden we allemaal een camera op ons hoofd.)). En we hadden het al over [het zwakke privacy-track record van D66](/dingen/2010/01/een-bar-en-boos-klimaat-voor-privacy/), daar kun je deze dan weer bij optellen.

#### 14\. Een nieuwe verbinding met Almere door het IJmeer mag alleen in de vorm van een tunnel worden aangelegd.

Ik: Eens
D66: Geen van beide

Tunnels zijn cool. En als je dan wegen moet aanleggen waarom dan niet uit het zicht?

#### 15\. Amsterdam moet weer homohoofdstad van Europa worden.

Ik: Oneens
D66: Eens

Ik heb geen idee welke criteria hiervoor gehaald moeten worden en waarom de overheid zich hiermee zou moeten bemoeien.

#### 16\. Kraken mag als panden langer dan een jaar leegstaan

Ik: Eens
D66: Geen van beide

In de verziekte vastgoedmarkt moeten er dingen blijven om de macht van speculanten in te perken. Dat CDA/VVD allebei voor een kraakverbod zijn is al genoeg reden om er tegen te zijn.

#### 17\. De gemeente mag circussen met wilde dieren geen vergunning geven.

Ik: Oneens
D66: Eens

Diversiteit van amusement en ervaringen hoort wat mij betreft bij een grote stad. Ik ben er ook niet voor om Artis te sluiten.

#### 18\. Voor uitbreiding van fietspaden en speelplekken mogen parkeerplaatsen verdwijnen.

Ik: Eens
D66: Oneens

Onbegrijpelijk. D66 is gewoon een autopartij. Parkeerplaatsen in de stad zijn dode ruimte. Er is op veel plaatsen nauwelijks ruimte om je fiets neer te zetten en meer speelruimte in de stad is ook eenzijdig goed.

#### 19\. Vanaf 2010 moet alle nieuwbouw klimaatneutraal zijn, door goede isolatie, groene daken en zonnepanelen.

Ik: Oneens
D66: Geen van beide

Ik ben hier eigenlijk voor maar ik vind het dom om dingen verplicht te stellen waar je met een stevige (structurele, eenvoudige) subsidie hetzelfde effect zou kunnen bereiken.

#### 22\. De deelraad Centrum moet onmiddelijk worden opgeheven.

Ik: Geen van beide
D66: Oneens

Ik heb geen flauw idee welke bestuurlijk kwesties hier spelen. Het kan me eerlijk gezegd ook niet heel veel schelen.

#### 23\. Nieuwbouwprojecten moeten voor 30 procent uit goedkope huurwoningen bestaan.

Ik: Eens
D66: Oneens

Ik heb heel veel bezwaren op de stedelijk ontwikkeling zoals die in Amsterdam plaats vindt. Voor diversiteit in je buurt lijkt het me toch noodzakelijk dat er gemengd gebouwd wordt.

Op de Zuidas komen bijvoorbeeld series woontorens met alleen maar dure huizen waardoor je een yuppie-ghetto krijgt ((Het is nu ook een ghetto en 's avonds een no-go area.)). Het resultaat is een gebied met een ontzettende schrale publieke ruimte.

#### 29\. De stadswacht moet onderdeel van de politie worden en daardoor meer bevoegdheden krijgen

Ik: Oneens
D66: Eens

Wat mij betreft is de stadswacht een werkverschaffingsproject met beperkt nut waar mensen al teveel bevoegdheden hebben. Ze blinken erin uit om fietsers terecht te wijzen maar op probleemlocaties en moeilijke tijden ('s nachts) zijn ze nooit te vinden. Nog meer bevoegdheden is een slecht plan.

Update: En uit [Kieskompas](http://www.kieskompas.nl/) komen eerst een paar vage randpartijen bovenaan voor er een half zinnig resultaat uit rolt. Zoals [Frank zegt](http://www.facebook.com/frankstar?v=feed&story_fbid=333366174873&ref=mf) inderdaad kansloos en nodig toe aan verbetering. Mochten de organisaties advies willen voor een statistisch beter resultaat en een gebruiksvriendelijkere site, kunnen ze altijd [contact opnemen](http://aardverschuiving.com/contact).
