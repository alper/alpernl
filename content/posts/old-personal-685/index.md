---
title: "Radio Online Redux"
date: 2006-08-21T14:12:00
author: alper
categories:
  - nederlands
  - internet
---

Zo ik ben weer bij… Voordeel van time shifted luisteren is wel dat je gewoon de stukjes die voor jou interessant zijn eruit kunt pakken en sneller kunt doorzappen.

**[Tonie test AllPeers](http://www.radio-online.nl/pivot/entry.php?id=676)** — Ik had de ‘launch’ van AllPeers al gezien tijdens [The Next Web](http://thenextweb.org) en had daar al [iets over geschreven](/posts/old-personal-653). Ik merkte toen al op dat het een lastige propositie is om een product aan te bieden als Firefox-extensie.

Volgens Tonie bij Radio Online is dat de grootste (en waarschijnlijk fatale) beperking omdat Firefox in Nederland erg weinig gebruikt wordt. Tien procent hier tegenover 30% in Duitsland en Finland. Ja, dit is een achterlijk land.

Je zou kunnen denken dat mensen filesharing zo graag willen dat ze daarvoor best even Firefox installeren maar dat is misschien te optimistisch. Wat wel helpt is dat de meeste mensen die bestanden met elkaar willen delen nerd genoeg zijn om Firefox al te hebben geïnstalleerd. Daarnaast kun je van de extensie vast ook wel een standalone programma maken met behulp van [XulRunner](http://developer.mozilla.org/en/docs/XULRunner). Die kunnen mensen installeren net zoals ze doen met Kazaa of Azureus.

**Update:** CNNMoney heeft [een vergelijkbare analyse](http://money.cnn.com/2006/03/14/technology/business2_launchpad0314/index.htm).

**[Strijd rond stemcomputers loopt op](http://www.radio-online.nl/pivot/entry.php?id=678)** — Rop wil een stemcomputer lenen. Dat lijkt me echt een goede zaak. Geef die gast even een stemcomputer. Ik ben heel benieuwd wat hij daaruit weet te halen. Ik heb er ondertussen ook wat [meer over geschreven](http://www.alper.nl/blog/alper/682).

**[Nieuwe paspoort gevaarlijk?](http://www.radio-online.nl/pivot/entry.php?id=687)** — De gecentraliseerde database van biometrische gegevens wordt aangevoerd als een risico omdat hackers erin zouden kunnen komen en er dan mee zouden kunnen rommelen. Dat is natuurlijk waar, maar dat risico lijkt me verwaarloosbaar.

Het echte risico is dat de staat de bewijslast omkeert en dat elke burger van Nederland eigenlijk bij voorbaat al verdacht is. Bij elk misdrijf hoeven ze dan geen echt onderzoek meer te doen maar kunnen ze volstaan met een match op een patroon in de database. Probeer dan als *false positive* nog maar je onschuld te bewijzen.

Waar het in het hele item niet over gaat is dat er eigenlijk geen goede reden gegeven is waarom er RFID in de paspoorten moet. Bruce Schneier heeft er al heel veel over geschreven waarom dat niet een heel erg goed idee is ([1](http://www.wired.com/news/privacy/0,69453-1.html?tw=wn_story_page_next1), [2](http://www.schneier.com/blog/archives/2006/04/rfid_cards_and.html), [3](http://www.schneier.com/blog/archives/2005/08/rfid_passport_s_1.html), [4](http://www.schneier.com/blog/archives/2005/04/rfid_passport_s.html), [5](http://www.schneier.com/blog/archives/2004/10/rfid_passports.html)).

Bart Jacobs zegt alleen maar dat als je niet wil dat het uitgelezen wordt je het dan maar in een metalen doosje bij je moet dragen.

**[Brein versus UPC over uploaders](http://www.radio-online.nl/pivot/entry.php?id=696)** — Weinig opschietende discussie met heen en weer gezemel over algemene voorwaarden die al dan niet kloppen.

Lees hoe ze dit in Zweden beter doen in een tweedelig exposé bij Wired over [The Pirate Bay](http://thepiratebay.org) en de *Piratpartiet* (*Piratenpartij*):

1. [Secrets of the Pirate Bay](http://www.wired.com/news/technology/0,71543-0.html)

2. [A Nation Divided over Piracy](http://www.wired.com/news/technology/1,71544-0.html)

**[Particulier glasvezelnet in Bollenstreek](http://www.radio-online.nl/pivot/entry.php?id=689)** — Dit is een aardig item, maar [Muniwireless heeft een interessante achtergrond](http://muniwireless.com/applications/1322) wat de gevolgen zullen zijn in Nederland van commercieel succesvolle glasvezelnetwerken.

Dit soort glasvezel initiatieven weet conversies van 70% en meer te halen waar ze aangelegd worden. Dit is niet fijn voor de eigenaars van oude koper- en coax-netwerken die hun netwerken ontzettend in waarde zien devalueren.