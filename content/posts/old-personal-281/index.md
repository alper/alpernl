---
title: "Holland Open Dag 2"
date: 2005-06-01T15:57:00
author: alper
categories:
  - nederlands
---

**Ochtend Key Notes**

[Erik Josefsson](http://wiki.ffii.org/ErikJosefssonEn) begon met een presentatie over het dreigende gevaar van de Softwarepatenten Richtlijn en over de bizarre omtrekkende formuleringen met woorden als “techniek” en “software als zodanig” om de tekst nog onduidelijker te maken.

Josefsson is geen geweldig spreker maar het is duidelijk dat hij veel weet van deze belangrijke dingen.

Bedrijven kunnen zich registreren op [Economic Majority](http://www.economic-majority.com/).

[Dirk-Willem van Gulik](http://archive.opengroup.org/cannes2002/gulik-bio.htm) heeft een goed verhaal in hoog tempo over de organisatie van de [Apache Software Foundation](http://www.apache.org/foundation/). Een van de belangrijkste dingen die ze doen is het ontwikkelen van software in een legaal neutrale ‘zwarte doos’ die compleet afgeschermd wordt door de stichting.

Dat zorgt ervoor dat iedereen die zich aan de regels houdt kan bijdragen aan de software en het kan gebruiken zonder extra problemen.

**Softwarepatenten**

Dit debat kwam niet echt van de grond. De partijen stonden te ver uit elkaar en de discussie werd op een hele serie halfslachtige punten gevoerd.

[Arnoud Engelfriet](http://www.stack.nl/~galactus/), de man van Philips, gaf een presentatie met het bekende standpunt en liet op zijn laatste slide aan *angstbom* vallen door te zeggen dat als softwarepatenten in hun huidige vorm er niet doorheen komen innovatie zal verdwijnen.

Een van de amendenten die de richtlijn binnenkort misschien af gaan zwakken zorgt ervoor dat alle toepassingen waar het gaat om het verwerken van data automatisch niet patenteerbaar zijn.

Ik snap wel dit Philips daar problemen mee heeft. De meeste dingen die ze doen gaan namelijk om het verwerken van gegevens. Of het nu een MRI-scanner is of een mp3-encoder.

De fundamentele vraag of patenten überhaupt nodig zijn kwam al helemaal niet aan de orde.

Wat zou [Lessig](http://lessig.org) hiervan vinden?

**Organizational Aspects of OSS Communities**

Redelijk algemene en bekende verhalen over hoe OSS-gemeenschappen in elkaar zitten.

[Arthur Buijs](http://www.hollandopen.nl/speaker.jsp?person=2277) had een interessant verhaal over hoe [Sun](http://www.sun.com/) samenwerkt met de andere [OOo](http://www.openoffice.org/) ontwikkelaars. In de praktijk doen ze dat niet of nauwelijks, communiceren ze slecht en houden ze liever alles nog steeds intern. Volgens hem is het geen kwade wil maar zijn het de pogingen van een log oud bedrijf om zich aan te passen aan een nieuwe status quo.

[Ximian](http://www.ximian.com), dat ook aan de OOo-code werkt, schijnt veel vriendelijker te zijn.

**Afsluitende Key Notes**

[James Baty](http://www.sun.com/aboutsun/media/presskits/eservices/bios.html#Baty) van Sun vindt het heel cool dat er meer mobiele telefoons zijn dan PCs en dat veel van die mobiele telefoons Java draaien.

Dit wordt volgens hem een van de drijvende krachten achter het online krijgen van die miljarden mensen die nog geen internet hebben. Iets waar Sun erg mee bezig is.

Hij had ook een erg positief verhaal over Sun's Open Source pogingen. De [JCP](http://www.jcp.org/) is in handen van Sun maar de meerderheid van de dingen daar wordt niet door Sun zelf behandeld. Hij werd bijgevallen door Dirk-Willem van Gulik die zei dat iedereen de Java-specificatie mag implementeren, wat Apache nu ook aan het doen is in het Harmony project. Als zoiets af is, is misschien eindelijk het schisma tussen Java en de Open Source wereld voorbij. Helaas voor Java is Mono al een stuk verder met een Open Source implementatie.

[Jim Wales](http://www.jimmywales.com/) gaf een erg gaaf praatje over Wikipedia.

Hij sprak tegen dat Wikipedia een emergent phenomeen is van mensen die weinig weten en elkaar nauwelijks kennen. Dat is helemaal niet waar. Het meeste werk wordt gedaan door een kleine toegewijde groep mensen die elkaar goed kennen.

Jimbo is de koning die toeziet dat alles gesmeerd blijft lopen maar het liefst zo weinig mogelijk ingrijpt. Er zijn af en toe nieuwe features en regels nodig om de boel te laten blijven lopen.