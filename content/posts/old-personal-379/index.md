---
title: "Toeslag"
date: 2005-09-25T02:39:00
author: alper
categories:
  - nederlands
---

Dacht ik net van mijn belastingaangifte af te zijn, hebben ze iets nieuws bedacht: **De zorgtoeslag**. Ik krijg een buitengewoon vage folder binnen met een formulier dat ik in zou moeten vullen.

Het begint fijn (nadruk van mij):

> Er gaat **heel wat veranderen** op 1 januari 2006. Nederland krijgt een nieuwe zorgstelsel met dezelfde zorgverzekering voor iedereen. Het ziekenfonds en de particuliere verzekering verdwijnen dus. De nieuwe zorgverzekering is **in grote lijnen** dezelfde verzekering als het huidige ziekenfondspakket en de meeste particuliere verzekeringen. U blijft dus verzekerd voor dezelfde zorg. Ook betaalt iedereen **ongeveer** dezelfde premie voor de nieuwe zorgverzekering. Om te zorgen dat iedereen de premie **kan betalen**, is er zorgtoeslag. Zorgtoeslag is een bedrag dat u helpt de kosten van uw zorgverzekering.

Dit is een sterk staaltje overheidscommunicatie. Er gaat dus *heel wat veranderen*. Wat dan precies? Alleen wat hieronder staat of nog meer of weet niemand dat nog en moet ik toch voor de zekerheid maar even dit formulier invullen?

En iedereen betaalt *ongeveer* dezelfde premie. Maar als je ongeveer dezelfde premie gaat betalen dan heb je toch helemaal geen zorgtoeslag nodig? Ik ga ervan uit dat als je nu je ziektekostenverzekering kunt betalen en de premie blijft *ongeveer* gelijk dat je dat dan straks ook kunt.

Ik ga dat formulier toch maar invullen. Met dit kabinet weet je het maar nooit op welke manier je genaaid wordt.

**Naar Amerika**

Mijn wantrouwen wordt ook een beetje gevoed als ik lees hoe het in Amerika geregeld is. Een [stukje  van Malcolm Gladwell](http://www.newyorker.com/printables/fact/050829fa_fact) in de New Yorker legt uit wat daar allemaal mis is.

Daar nemen ze een actuarieel model voor de verzekering. Als je meer gebruikt, dan betaal je ook meer. Dat baseren ze op het concept van *moral hazard*. *Moral hazard* wil zeggen dat als je iets onbeperkt vergoed (zeg ziektekosten) dat je dan frivool gebruik van dat goed (mensen die voor hun plezier naar het ziekenhuis gaan) in de hand werkt.

Dit hele idee gaat dus in tegen het concept van herdistributie van risico's en sociale solidariteit. Het feit dat jij de mazzel hebt dat je geen chronische ziekte hebt, of dat jij de juiste genen hebt, of niet betrokken bent geweest bij een ongeluk zorgt ervoor dat je minder betaalt. Leven als roulette.

Dat dat niet klopt snapt iedereen behalve de overheid van de VS. Dit kabinet van CDA en VVD neigt ook wel die kant op. Vooral het VVD waar ze kritiekloos achter Amerika aan lopen en over het algemeen net zo slim zijn als George W. Bush.

Het niet meer vergoeden van de fysiotherapie was hier al de eerste stap naar het Amerikaanse model.

Er waren vast wel wat mensen die de fysiotherapie gebruikten als een soort sportschool maar nu wordt er niks meer vergoed. Mensen met klachten lopen er langer mee rond en die uiten zich later in een veel ergere vorm (vergelijk het voorbeeld van de huidkanker uit het artikel).

En nu gebeurt hetzelfde met de medicijnen (item op het Journaal). Voor bepaalde indicaties mogen van de verzekeringen maar een paar typen medicijnen worden uitgeschreven. Deze medicijnen die uitgeschreven mogen worden hoeven niet altijd het beste geneesmiddel voor die patient te zijn.