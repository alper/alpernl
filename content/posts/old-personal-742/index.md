---
title: "Kranten zijn een farce"
date: 2006-11-14T14:38:00
author: alper
categories:
  - nederlands
---

Ik heb voor de grap de afgelopen vijf weken een proefabonnement genomen op de NRC.next. Vijf weken voor vijf euro was wel erg goedkoop voor een goede grap.

Mijn ervaringen met de krant lezen:

De eerste weken vergat ik nog regelmatig om 's ochtends de krant uit de brievenbus te halen. Ik ben niet zo'n ochtend(kranten)mens.

**Achterhaald** Het nieuws staat er te laat in. Een ochtendkrant moet ergens in de avonduren de dag van tevoren al bij de drukker zijn om de boel logistiek rond te krijgen. Dat betekent dat het nieuws wat erin staat minstens een uur of 8 stagnant is geweest. Zoveel voor het up to date gehalte.

Wat nog erger is, viel me op, dat sommige berichten dagen te laat erin staan. De [Google YouTube overname](http://news.com.com/2110-1030_3-6132742.html) —één van de grootste gebeurtenissen van deze bel— stond twee dagen later pas in de krant. De rel rond de [parkinson-commercial van Michael J. Fox](http://www.washingtonpost.com/wp-dyn/content/article/2006/10/23/AR2006102301173.html) stond er een week later in.

**Onfeitelijk** In het artikel over Google/YouTube stond bovendien nog een feitelijke fout. Er staan heel vaak fouten in krantenartikelen over onderwerpen waar ik iets vanaf weet. Daardoor vraag ik me af hoeveel fouten er staan in de artikelen die buiten mijn expertise liggen. Als je ergens goed over geïnformeerd wilt worden, neem dan geen krant.

Dit te laat publiceren van artikelen door ‘mensen die nauwelijks iets weten van alles’ (de definitie van een journalist) die daardoor vol met fouten staan, getuigt wat mij betreft van een zware minachting van de lezer. Blijkbaar denken ze dat je zo dom bent dat je er toch niet achter komt hoe slecht die krant is.

Kranten hebben web-abonnementen die er vaak wel aardig uitzien maar tekort schieten. Als een krant de avond van tevoren al klaar is voor de druk, dan kan hij net zo goed ook meteen in zijn geheel online gezet worden. Abonnee's kunnen dan e-mail of RSS notificatie krijgen en het op hun PC thuis al doorbladeren en de dingen die ze interessant zijn lezen. Dit is nu technisch mogelijk en de Volkskrant heeft geloof ik een of ander halfslachtig initiatief.

**Direct marketing** De afwikkeling van mijn abonnement liet ook te wensen over. Ik kreeg op het einde van mijn abonnement een brief met acceptgiro waarin het volgende stond:

> Volgens onze administartie heeft u het abonnementsgeld voor nrc.next met onderstaande specificatie op de acceptgiro, nog niet betaald. Misschien dat u daar een goede reden voor heeft wilt u dan zo vriendelijk zijn uw bezwaar schriftelijk (samen met onderstaande acceptgiro) of telefonisch aan ons kenbaar te maken.

Afgezien van het slechte Nederlands is dit pas de eerste mogelijkheid die ik van hen heb gekregen heb om te betalen. Dat ik dan meteen wordt betricht van wanbetaling vind ik iets minder fijn.

Wat ook hoort bij zo'n proefabonnement is de telefonische follow-up om te peilen of ik in ben voor een vast abonnement. Op zich begrijpelijk vanuit een kosten/baten conversie-standpunt. Probleem is alleen dat ik misschien tien uur per week heb dat ik het niet erg zou vinden om gebeld te worden en dat ze nooit tijdens die uren bellen.

Ik ben twee keer gebeld tijdens het hardlopen, één keer om tien uur zaterdagochtend (hoe verzinnen ze het?) en nu net tijdens het werk.

Kranten? Begin er niet meer aan. Een goede selectie RSS op je [Google Homepage](http://www.google.com/ig) samen met een link naar [Google News](http://news.google.nl) is alles wat je nodig hebt.