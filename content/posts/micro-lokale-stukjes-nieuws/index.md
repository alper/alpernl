---
author: alper
categories:
  - amsterdam
  - internet
  - nederlands
  - the-city
date: "2009-09-01T18:18:21+00:00"
title: micro-Lokale stukjes nieuws
aliases:
  - /dingen/2009/09/micro-lokale-stukjes-nieuws/

---
Ik zit op mijn balkon in de namiddagzon te bellen met een vriend als op [de kruising Bertrand Russellstraat / Maliebaan](http://maps.google.nl/maps?f=q&source=s_q&hl=nl&geocode=&q=Maliebaan+2,+Amsterdam,+The+Netherlands&sll=52.215653,5.088589&sspn=0.492213,1.003876&ie=UTF8&t=h&z=16&iwloc=A) een fietser geraakt wordt door een auto. Die weg gaat vanaf Julianaplein heuvel af de Maliebaan in en fietsers hebben voorrang op auto's die uit die wijk en vooral uit het kantoorgebouw van Fortis komen maar in de praktijk moet je dondersgoed uitkijken ((Het is een stuk gevaarlijker dan bijvoorbeeld door rood licht fietsen over het Prins Bernhardplein (wat iedereen doet).)).

[![Biker hit by car](http://farm3.static.flickr.com/2434/3877875059_7c80cae842.jpg)](http://www.flickr.com/photos/alper/3877875059/ "Biker hit by car by illustir, on Flickr")

Het afsluiten van die weg voor auto's is geen optie maar de drempels die er nu liggen zijn wel erg laf. Dus ik heb de situatie meteen [aangemeld bij ‘Verbeter de buurt’](http://www.verbeterdebuurt.nl/melding/1263/gevaarlijke-situatie-voor-fietsers). Zien of daar iets mee gebeurt.

### Lokaal nieuws

Het leek me ook boeiend om te kijken of [het Parool](http://www.parool.nl) of [AT5](http://www.at5.nl) iets doen met dit soort dingen maar dat is vrij karig ((Toen we hier net woonden was er een stroomstoring in de wijk, maar toen ook nergens online iets te vinden.)). Ik heb het opgestuurd als tip naar AT5 bij [‘weer en verkeer’](http://www.at5.nl/weer).

Een fietser die aangereden wordt op een kruising is geen nieuws, behalve voor die fietser zelf (ze was flink boos) en voor ons in de wijk die elke dag over die kruising heen moeten fietsen. Iets wat ook in lijn ligt met [dit stuk van Adam Greenfield in Urban Omnibus](http://urbanomnibus.net/2009/08/hyperlocal-news-makes-news-the-case-of-everyblock/) over [Everyblock](http://www.everyblock.com/) een site die alles wat er bij jou in de buurt gebeurt verzamelt. Het is geen nieuws dat je in een krant wil lezen, maar het is wel verdomde interessant als je je op die plek bevindt.

Het is helemaal geen gekke gedachte dat een lokaal medium zoals AT5 of het Parool alle noemenswaardige gebeurtenissen, misdaden, [ongelukken](http://sf.everyblock.com/police-calls/streets/mission-st/200-271/8-blocks/by-pub-date/2009-08-31,2009-08-31/by-broad-category/traffic-incident/by-detail-category/vehicle-accident/), vergunningen maar ook buurtzoekertjes en feesten etc. etc. zou verzamelen en gebruiken als lokale context voor het gebied waarover ze schrijven.
Maar gezien de rommeligheid van beide sites, is dat misschien een iets te hoog ambitieniveau. Over het gebrek aan IT-capaciteit bij veel Nederlandse media zit hier nog een stukje in de pijplijn maar het is veelzeggend dat Everyblock is overgenomen door MSNBC.

De [broncode voor Everyblock](http://code.google.com/p/ebcode/) is dankzij de beurs die ze hebben gekregen van de [Knight Foundation](http://www.knightfdn.org/) onder een open licentie beschikbaar gesteld. Ik zeg maar, het is zeker niet makkelijk om een versie voor Nederland te bouwen maar het is wel de toekomst van nieuws dus wel de moeite waard ((EXTRA GRATIS: startup idee + kant en klare broncode.)).
