---
author: alper
categories:
  - games
  - nederlands
  - publicity
date: "2013-01-15T07:43:11+00:00"
title: 'Recensie nrc.next: The Binding of Isaac'
aliases:
  - /dingen/2013/01/recensie-nrc-next-the-binding-of-isaac/

---
Recensie verschenen in de [nrc.next](http://www.nrcnext.nl/) ergens in oktober 2011:

> In ‘The Binding of Isaac’ wil Isaacs godsdienstwaanzinnige moeder hem opofferen zoals in het gelijknamige bijbelverhaal. Jij moet Isaac helpen ontsnappen in een hellegang onder zijn eigen huis. Een apart thema en off-beat humor zoals we eerder ook zagen in Super Meat Boy van dezelfde maker.
>
> Je loopt met Isaac van kamer naar kamer, tranen schietend op duivelse vliegen, bewegend vlees en andere monsters. Zodra alles dood is kun je door met de buit die je verzamelt. Ga je zelf dood, dan begin je opnieuw. Behendig spelen en de juiste keuzes maken zijn zaak om te winnen van Isaacs demonen. De niveau's zijn elke keer anders en symboliseren de afdaling in Isaacs nachtmerries.
>
> Het is een spel van extreme contrasten. De tekenstijl is kinderlijk maar druipt van het bloed. De verwijzingen naar de bijbel worden afgewisseld met referenties naar games. Dat ligt wat zwaar op de hand voor een spel dat blijft steken bij hele simpele satire. Toch is ‘The Binding of Isaac’ wél erg leuk. Er valt veel te verkennen, de moeilijkheid neemt subtiel toe en de drempel om nog een keer te spelen ligt lekker laag.
