---
author: alper
categories:
  - uncategorized
date: "2007-10-25T20:54:18+00:00"
title: De skeptische wereldverbeteraar
aliases:
  - /dingen/2007/10/de-skeptische-wereldverbeteraar/

---
Volgens mij zitten er aardig wat [TED](http://www.ted.com)-kijkers onder mijn lezers hier. In de zoektocht om alle presentaties gezien te hebben, raad ik aan om [de presentatie van Bjorn Lomborg](http://www.ted.com/index.php/talks/view/id/62) naar voren te schuiven in de rij van te kjiken afleveringen.

Lomborg is bekend van de controverse die hij ontketende met zijn boek The Skeptical Environmentalist ((Ik heb het hier nog liggen, bijna uitgelezen.)). In dat boek gebruikte hij statistische analyse om vrijwel alle standpunten die door de milieubeweging worden aangedragen onderuit te halen. En toen werden zijn analyses weer onderuit gehaald, maar dat is weer een ander verhaal.

Op TED praat hij daar expres niet over. Hij heeft het over een ander project van hem: the [Copenhagen Consensus](http://www.copenhagenconsensus.com/Default.aspx?ID=788). Dit is een initiatief om de problemen van de wereld en hun mogelijke oplossingen op een rijtje te zetten en de kosten/baten van de scenario's af te gaan.

Hij en vele economen en andere mensen die hebben meegeholpen om de consensus vast te stellen komen erop uit dat de klimaatcrisis één van de problemen is die het minste waard is om aan te pakken. Dit omdat de kosten gigantisch zijn en de baten erg ver in de toekomst liggen en erg klein zijn. Zie de presentatie voor overtuigende argumenten.
Hij zegt niet dat het geen probleem is. Hij zegt ook niet dat het een onbelangrijk probleem is. Hij zegt alleen maar dat gegeven een beperkte hoeveelheid geld, we meer kwaliteit van leven kunnen verbeteren door ons op andere problemen te richten.

De problemen die we wel zouden moeten aanpakken zijn ((Het niet gehaald hebben: klimaatverandering, conflicten, onderwijs, financiele instabiliteit, corruptie, migratie, (afval)watervoorziening)):

4\. Malaria
3\. Handelsbarrières wegnemen
2\. Ondervoeding (gebrek aan sporelementen)
1\. AIDS

Deze problemen hebben dramatische effecten op dit moment in de 3e wereld en zijn niet zo moeilijk of duur om te verhelpen (in ieder geval niet zo duur of moeilijk als de andere problemen op de lijst).

AIDS is het grootste probleem op dit moment en het is redelijk makkelijk te voorkomen. Als je dat aanneemt is de paus dus de slechtste mens op aarde, omdat hij nalaat met twee simpele woorden (('fiat preservativum!')) de verspreiding van AIDS te stoppen.
