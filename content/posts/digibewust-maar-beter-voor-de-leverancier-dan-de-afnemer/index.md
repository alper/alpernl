---
author: alper
categories:
  - uncategorized
date: "2007-07-03T20:39:02+00:00"
tags:
  - apple
  - computers
  - corruptie
  - overheid
title: Digibewust maar beter voor de leverancier dan de afnemer
aliases:
  - /dingen/2007/07/digibewust-maar-beter-voor-de-leverancier-dan-de-afnemer/

---
Ik zag net op het nieuws (!) een reclame voor de campagne [Digibewust](http://www.digibewust.nl/) van de overheid. Toen heb ik voor de grap de test [Digibarometer](http://www.digibarometer.nl/) maar ingevuld.

De test staat boordevol domme en buitengewoon gekleurde vragen waaraan afgemeten wordt hoe braaf je wel niet bent geweest. Met als klap op de vuurpijl “Gebruikt u bedrijf software zonder licentie ((Elk bedrijf gebruikt wel software zonder licentie. Het gaat erom of illegale software geen gemeengoed is en er degelijk beleid omtrent wordt gevoerd.)) en slaan medewerkers auteursrechtelijk beschermde informatie (muziek e.d.) op op bedrijfs-pc's ((Ja, natuurlijk als je op je werk muziek wilt luisteren. Het mag vast niet maar als je een CD gekocht hebt, is hij van jou.)).”
Verder is de acteur die de test afneemt ontzettend irritant, kneuterig en eigenlijk precies hoe ik me de gemiddelde Nederlandse ICT-adviseur voorstel.

Uiteindelijk kom ik er niet eens achter wat mijn resultaat is omdat de laatste pagina het volgende scherm is:
[![Digibewust en hypocriet](http://farm2.static.flickr.com/1242/705705076_4f94335cd9.jpg)](http://www.flickr.com/photos/alper/705705076/ "Photo Sharing")

Juist ja, je kunt het rapport alleen maar opgestuurd krijgen en of je even je bedrijfsnaam in wilt vullen nadat je een hele serie bijzonder gevoelige vragen hebt beantwoordt. En je kunt wel kans maken op bezoek van een adviseur van een of ander vaag ICT-bedrijf.

Een ontzettende hoerenbende dus, en niet zo gek als je bedenkt dat de partners van deze test KPN, Microsoft, UPC en nog wat vage adviesorganen zijn. Gelukkig zit de hele site in een Flashtrocity en zullen deze bedrijven op deze manier niet gevonden worden. Het doel van deze test is puur om meer bedrijven afhankelijk te maken van de producten en diensten van Microsoft en haar vazallen.

Het gezonde alternatief: bouw je ICT-infrastructuur rondom open diensten en standaarden, zo veel mogelijk web based en dan Macs, Linux-bakken of desnoods Windows XP ((Mijd Vista als de pest.)) als cliënten. Neem de ICT-diensten en kennis af van kleine automatiseerders met jonge slimme gasten uit de regio.

**Noot:** Ik ben er achter wat een ontzettend naar leven mensen zonder Apple computers toch moeten hebben. Ik heb gisteren mijn Macbook voor de laatste keer ingeleverd ter reparatie en heb sindsdien thuis mijn oude Linux bak opgestart ((Die kwam ik achter Sarge draait —de vorige stable versie van Debian— die moet ik binnenkort maar weer eens upgraden. Kijken of twee complete dist-upgrades goed gaan.)) en nu heb ik voor een practicum maar weer even XP aangezwengeld ((Toch wel handig om alle drie de OS'en thuis te hebben draaien.)). Het is bizar hoe inferieure de gebruikerservaring op deze twee besturingssystemen is vergeleken met OS X.

Ik krijg weleens het commentaar 'Apple is kut want die van jou is om de haverklap stuk.' Dat mag wel zo zijn, maar als er een beter alternatief was dan zou ik dat heus wel gebruiken ((Ik ben geen masochist maar ik ben er sinds gisteravond wel achter hoezeer ik dat was toen ik nog Linux gebruikte. Het herconfigureren van je netwerkinstellingen onder GNOME is geen pretje, zeker niet als je netwerk sinds kort DHCP gebruikt en je `dhclient` niet geïnstalleerd hebt.)). Ik geef Ubuntu een kans over een jaar of vijf, tot dan blijft het OS X.
