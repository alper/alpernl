---
title: "Big"
date: 2005-02-20T16:10:00
author: alper
categories:
  - nederlands
  - internet
  - games
---

Er is nu op radio (en op tv) een ontzettend nare reclame met Peter R. de Vries. De Vries vertelt op zijn normale belerende toontje dat als je games en software verspreidt dat je dan fout bezig bent.

Als superspeurder Peter R dit vertelt dan moet het natuurlijk wel waar zijn. En je moet elke keer als je Kazaa opstart over je schouder kijken want misschien staat hij wel achter je met zijn snor.

Dat gamesmakers veel inkomsten verliezen door illegaal downloaden snap ik. Maar softwareproducenten zouden juist blij moeten zijn dat jongeren hun software gebruiken. Er zijn weinig mensen van die leeftijd die legale licenties van Photoshop, Illustrator of 3D Studio kunnen betalen. Maar als ze vroeg beginnen met gebruiken dan gebruiken ze het later ook (legaal).

Een bedrijf als Microsoft zal het niet interesseren hoeveel mensen thuis illegaal Office gebruiken. Meer gebruikers is  beter voor hun marktpositie en bedrijven betalen hun licenties toch wel.

BIG heeft op de [site](http://www.bigweb.nl/) een serie [regels](http://www.bigweb.nl/images/pamflet.gif) staan waar weer eens duidelijk wordt dat je rechten als burger en consument in de ogen van bepaalde organisaties niks waard zijn.

Vrij triest hoe deze mensen zichzelf de morele superioriteit toe-eigenen. Kopiëren is niet hetzelfde als stelen, hoe hard ze je dat ook willen doen geloven. In het ene geval laat je geen identiek object achter, in het andere geval wel.

Ze zullen wel heel populair worden met het criminaliseren en terroriseren van gewone mensen.

Regels:

**Je mag géén kopie voor jezelf maken**

Volgens BIG mag je van games en software geen kopieën voor jezelf maken. Dus als je CDs stuk, kwijt of gestolen zijn mag je het nog een keer kopen.

**Verspreiden van illegale games&software is illegaal**

Dit lijkt me logisch, maar is het verpsreiden van legale games en software dan wel legaal?

**Verspreiden van cracks en serials is illegaal**

Dit zal vast geregeld zijn onder een of andere vage [DMCA](http://www.anti-dmca.org/)-achtige wet. Het precieze hoe hiervan is me een beetje duister. Ik mag je dus niet vertellen dat je op een bepaalde plek in een bestand van een FA een 3C kunt maken en dat hij dan niet meer vraagt om te registreren.

Hoe is dit wel/geen inbreuk op de vrijheid van meningsuiting?

**Een gameconsole ombouwen is illegaal**

Ik koop dus iets en ik mag er dan bepaalde dingen niet mee doen. Vergelijk het met een auto waar je van de fabrikant maar één merk GPS-routeplanner in mag gebruiken.

Bovenstaande is allemaal paniekvoetbal. Grote organisaties dachten dat ze gebakken zaten. Dat ze niks hoefden te doen behalve het uitmelken van de consument. Toen veranderde alles.

Dat ging niet eens zo snel maar je kop in het zand steken bleek niet de beste strategie om de veranderingen het hoofd te bieden. Of de huidige strategie, uithalen naar de consument, gaat werken daar twijfel ik ook aan.

![](http://www.bigweb.nl/images/pamflet.gif)[](http://www.bigweb.nl/images/pamflet.gif)