---
author: alper
categories:
  - games
  - nederlands
  - publicity
date: "2013-01-01T07:25:59+00:00"
guid: http://alper.nl/dingen/?p=4091
parent_post_id: null
post_id: "4091"
tags:
  - nrcnext
title: 'Recensie nrc.next: Botanicula'
aliases:
  - /dingen/2013/01/recensie-nrc-next-botanicula/

---
Recensie verschenen in de [nrc.next](http://www.nrcnext.nl/) van 20 juni 2012:

> Het langverwachte “Botanicula”van [Amanita Design](http://amanita-design.net/) is uit en het is nog mooier dan de vorige spellen (Samorost, Machinarium etc.) van deze studio. De jaren werk die erin zitten zijn af te zien en te horen aan dit spel dat verbaast door zijn pure schoonheid.
>
> In Botanicula speel je vijf botanische wezens die de boom waar ze leven moeten redden van duistere spinnen die alles dood maken. Dit loopt uiteindelijk —natuurlijk— goed af.
>
> Het flinterdunne verhaal is een excuus om mooie dingen te laten zien. Elk scherm is een botanische aquarel waarin van alles dwarrelt, deint of iets anders schattigs doet als reactie op jou. Amanita meet zich hiermee met de groten uit de animatiewereld en brengt het daar goed vanaf.
>
> Zo prachtig als het is uitgevoerd, zo simpel is het spel. Je verzamelt zaadjes en klikt dieren aan op de boom om weer andere wezens te helpen die je verder brengen. Niet heel ingewikkeld maar makkelijker gezegd dan gedaan. Soms is ook na zoeken de bedoeling niet helemaal duidelijk en er zitten minigames in die in verhouding met de rest van het spel te moeilijk zijn.
>
> Dit maakt dat het spel niet heel diepgaand is maar een paar uur plezier heb je er zeker wel van. Botanicula is zo’n kinderboek dat je als volwassene ook kunt kopen en wie ermee aan de slag gaat maakt dan ook niet zoveel meer uit.
