---
title: "‘Wij betalen jouw loon’"
date: 2006-10-18T11:09:00
author: alper
categories:
  - nederlands
---

Een weekje geleden in het Parool [dit stukje](http://www.parool.nl/nieuws/2006/OKT/13/bin1.html) over de site [Last van de Burger](http://www.lastvandeburger.nl) waar ambtenaren een podium krijgen om terug te kunnen klagen tegen de burgers.

Het is goed dat er een podium zoals dit is want het laat pijnlijk duidelijk zien hoe bijzonder verziekt de relatie tussen de burger en de overheid is. Dit komt door een jarenlang verkeerd beheren van de verwachtingen en een gigantisch gebrek aan transparantie, verantwoordelijkheid en aanspreekbaarheid.

De ambtenaren die op die site posten schrijven vanuit een bizar vijandsdenken tegenover de burgers die niets meer willen dan geholpen worden. Ze maken allemaal verwijten zonder bij zichzelf te rade te gaan.

Natuurlijk zullen er onredelijke burgers zijn, maar in tegenstelling tot wat ambtenaren beweren zijn burgers wél klanten en dienen ze net zo goed, misschien zelfs beter geholpen te worden. Welkom in de 20e eeuw, nu nog de stap zetten naar de 21e eeuw.

Zoals ik al zei is deze site een goed begin. Net zoals bijvoorbeeld [de weblogs van de ambtenaren](http://www.werkenbijdeoverheid.nl/organisaties/deelnemer/weblogs/index.cfm?artikelen_id=GUCNKR53&adm_pin=02000) van de gemeentes. Meer openheid, meer verantwoordelijkheid, beter uitleggen en de problemen tastbaar maken op een manier dat burgers het ook begrijpen. Dan kunnen de dingen echt beter worden.