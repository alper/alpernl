---
author: alper
categories:
  - games
  - nederlands
  - publicity
date: "2020-07-20T22:29:22+00:00"
title: 'nrc.next game-recensie: Where is my Heart?'
aliases:
  - /dingen/2020/07/nrc-next-game-recensie-where-is-my-heart/

---
“Where is my Heart?”is een platform-puzzelspel van Deense sensatie Die Gute Fabrik. Je bestuurt om beurten een van drie ontheemde monsters die een tocht door het bos maken om de weg naar huis te vinden. De monsters zijn erg charmant geanimeerd, de niveau's in het bos zijn getekend in pixelart van een toverachtige schoonheid en de soundtrack bestaat uit stemmige 8-bit muziek die zich tijdens het spel mee ontwikkelt. De uitvoering is perfect, maar die is niet zo belangrijk.

Wat dit spel bijzonder maakt is hoe je het moet spelen. Elk niveau is opgedeeld in kaders zoals een strip, maar deze kaders zijn uit hun verband gerukt. Loop je het ene kader uit, dan hoef je niet in het kader ernaast te verschijnen, maar kun je totaal ergens anders op het scherm uitkomen. Door die chaos zie je niet direct wat je moet doen. Alles aan elkaar puzzelen schiet ook niet echt op. De beste manier om een niveau af te ronden is door al spelende je hersenen te dwingen te leren waar de verbindingen liggen en wat je moet doen.

Bat King en Antler Ancestor hebben aardige speciale vaardigheden (dubbel springen, objecten in een schemerwereld gebruiken) maar Rainbow Spirit steelt de show. Hij kan de kaders van een niveau herschikken en kiezen in welke hij weer landt. Die mogelijkheid zet alles op zijn kop en leidt tot grote hoofdbrekers.

“Where is my Heart?”is een zeldzaam moeilijk spel maar de beloningen zijn ook groot. Een paar dingen die niet lukken worden eentonig, maar de sublieme uitvoering trekt je er doorheen. Uiteindelijk duurt het niet heel lang voor de monsters weer thuis zijn en jij thuis met een voldaan gevoel naar de aftiteling kijkt.

(5/5)  
€5  
PS3 en PSP minis

{{< figure src="Where-is-my-heart.jpg" alt="" caption="" >}}
