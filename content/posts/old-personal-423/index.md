---
title: "Plug"
date: 2005-11-23T01:15:00
author: alper
categories:
  - nederlands
  - music
---

Vanochtend het mannetje van de post met een pakje voor mij. Eindelijk na lang wachten mijn nieuwe paar hoofdtelefoons voor mijn privé-muziekbehoefte. Die speakers van mijn iBook zijn leuk maar ze worden niet overal even hard op prijs gesteld.

Ik heb online de [MDR-EX51LP](http://reviews.designtechnica.com/review258.html) in-ear hoofdtelefoons van Sony besteld. Geen enkele elektronica winkel in de buurt verkoopt dit exotische slag oortjes. Te raar en te duur.

Ga ik voortaan nog zoeken bij detailhandel? Nee.

![](http://reviews.designtechnica.com/images/reviews/258/20030716_1701541.gif)

Ik had niet gedacht dat ik ooit €40 voor een paar hoofdtelefoons uit zou geven maar ze zijn het dubbel en dwars waard.

**De geluidskwaliteit** is ordes van grootte beter dan van mijn vorige paar (€5). Vol, warm, lekker en slecht gecodeerde MP3'tjes vallen me nu wél op. Ik weet nog niet of dat iets goeds is.

**Afsluiting** Ik ben niet zo'n audiofiel. Ik heb ze gekocht voor de afsluiting. Als je redelijk snel bent afgeleid (zoals ik) en als je (zoals ik) regelmatig moet werken in rumoerige ruimtes dan heb je persoonlijke audio nodig.

Normale hoofdtelefoons vallen er alleen om de haverklap uit en ze laten heel veel extern geluid door. Voor echte afsluiting moet je ze dan zo hard zetten dat je vanzelf doof wordt. Geen goed plan.

In-ear hoofdtelefoons gaan *in* je oor en ze isoleren de boel zodat je bijna niks meer hoort van buitenaf. Je verstaat jezelf amper, laat staan andere mensen.

Zet de muziek aan en je bent compleet ondergedompeld. Een fully immersive audio experience en je kunt rustig doorwerken.