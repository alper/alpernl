---
title: "Hangplek voor Hoogopgeleiden"
date: 2006-06-18T18:31:00
author: alper
categories:
  - nederlands
---

Hangplekken voor laagopgeleiden zijn er genoeg in Delft. Toegegeven deze groep is niet veeleisend. Een afdakje buiten om onder te kunnen staan, genoeg plek om met een paar brommers rondjes te kunnen rijden en de gelegenheid om bier te drinken en de flesjes op straat kapot te gooien zijn voldoende.

De facilitering in Delft is uitstekend en de stad hoeft niet bang te zijn om deze groep mensen binnenkort kwijt te raken.

Anders is het voor de hoogopgeleiden. Voor deze groep mensen is er heel weinig opvang geregeld in Delft. Filmhuis Lumen komt als enige op.

Waar ik aan denk als ik denk aan goede hangplekken zijn [de Balie](http://www.debalie.nl/) in Amsterdam en in Amerika [Coffee to the People](http://www.coffeetothepeople.com/) of recenter het [Coworking](http://coworking.pbwiki.com/) initiatief.

Dit zijn plaatsen met:

- een vriendelijke sfeer

- goed bereikbaar

- geen horeca-inflatie

- goede cappuccino

- gratis WiFi

- een progressieve programmering

- genoeg ruimte om een middagje te zitten hangen

Nu is er in Delft al een tijdje iets nieuws (dus zo nieuw is het niet meer), [het Meisjeshuis](http://www.hetmeisjeshuis.nl/). Het Meisjeshuis in Delft is een historisch pand aan de Oude Delft ([Wikipedia](http://nl.wikipedia.org/wiki/Het_Meisjeshuis)).

Van de site:

> Via algemene activiteiten worden mensen uit diverse gelederen in een gepaste, sfeervolle omgeving bij elkaar gebracht. De activiteiten zijn oa. op cultureel, filosofisch, maatschappelijk en historisch gebied en leggen verbanden tussen bijvoorbeeld techniek en muziek of politiek en filosofie. Dit alles in de context van een historisch huis met een historische tuin in het hart van Delft.

> Het is een plezier om in de sociëteitsruimte neer te strijken voor een goed gesprek op een ontspannen manier. De grote zaal met bar in het achterhuis leent zich hier uitstekend voor. Leden kunnen elke dinsdag, woensdag en donderdag vanaf de 17.00 uur in de sociëteit terecht. In de sociëteitszaal is een leestafel en is Wifi geïnstalleerd.

Dit klinkt best ok, maar er is één grote maar aan dit verhaal: je moet lid zijn/worden om eraan mee te kunnen doen. Het inschrijven schijnt [5 (!) voordelen](http://www.picassoweb.nl/picasso4/meisjeshuis/NL/page152.asp) te hebben die niet op de site vermeld staan. En aan het lidmaatschap is een eveneens niet nader genoemde bijdrage verbonden.

Ik snap dat het geld kost om zoiets te draaien maar waarom kan er wel geld uitgetrokken worden voor buurthuizen maar niet om een initiatief als dit wat breder te trekken?

Door het een *members only* gebeuren te maken marginaliseert het Meisjeshuis zijn positie die wél maatschappelijk boeiend had kunnen zijn.

- De meest interessante mensen gaan hier niet direct lid van worden, die hebben wel betere dingen te doen. Je beperkt jezelf heel erg door het gesloten te houden.

De [programmering](http://www.picassoweb.nl/picasso4/meisjeshuis/NL/page36.asp) zoals die op de site staat is wel aardig en leuk maar duidelijk dóór en vóór een beperkte doelgroep.
- Het lidmaatschap zorgt er daarnaast voor dat mensen die er niet snel over na zouden denken om naar zoiets te gaan hier al helemaal niet terecht zullen komen. Een intellectuele *gated community* als je wil.

Het is van groot belang dat verschillende groepen mensen dezelfde publieke, culturele en sociale ruimte in de stad kunnen bezoeken. Op die manier maak je het mogelijk dat mensen elkaar gaan begrijpen en beïnvloeden, en dat er beweging tussen verschillende groepen mogelijk is.
- En als laatste is het *lid*-gebeuren in Delft synoniem met ranzig geschuifel van oude jongens krentenbrood. Elke associatie daarmee zou je moeten vermijden.

Ik vind het een heel aardig initiatief, maar het is wel mislukte aflevering zoveel in de doorlopende grap: [Delft Kennisstad](http://www.delftkennis.nl/).