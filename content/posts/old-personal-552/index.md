---
title: "T-mobile klantenservice is heel heel slecht en Sony Ericsson W800i is zo stuk"
date: 2006-02-20T19:13:00
author: alper
categories:
  - nederlands
---

Als je me wil helpen zet dan ergens in een kleine blogpost of op een andere server de volgende link neer: [T-mobile klantenservice is heel heel slecht en Sony Ericsson W800i is zo stuk](http://www.alper.nl/blog/alper/552). Google ziet alles.

Ok.

Ik ben op zijn lichtst gezegd niet blij met T-mobile en wat bij hun voor klantenservice doorgaat.

**Probleem met SonyEricsson W800i**

Ik ben ondertussen 7 (!) jaar abonnee van T-mobile. Omdat ik geen zin had moeite te doen heb ik nooit mijn contract verlengd. Pas toen mijn Nokia 3310 kuren begon te vertonen ben ik bij ze langsgeweest voor een nieuw contract (Flex 10 1 jaar) en een nieuwe GSM.

Deze GSM was de SonyEricsson W800i, een leuke Walkman GSM met fotocamera en allemaal andere leuke features. Ik was er erg blij mee ([blogpost](http://www.alper.nl/blog/alper/513)). De verkoopster vertelde me toen dat ik er 2 jaar garantie op had.

De Bluetooth gaf vanaf het begin al problemen. Je moest de W800i uit en weer aan zetten om een verbinding te kunnen maken. Bluetooth uitzetten deed de GSM crashen. Ik had geen haast met dat te laten repareren en had erover met de helpdesk gebeld. Zij zeiden dat ik de firmware moest updaten, iets wat niet lukte.

Toen in de bus naar de wintersport haalde ik de W800i uit mijn broekzak en toen bleek dat de volledige bovenkant van het display aan de binnenkant kapot was. Dit is best wel raar voor een nieuwe GSM. Op dat moment had ik het toestel misschien drie weken. Ik heb het normaal gebruikt en niet één keer laten vallen.

**Solid Vision**

Zodra ik terug was van wintersport heb ik het toestel ingeleverd bij dezelfde T-mobile winkel waar ik hem gekocht heb. Het meisje achter de balie zei dat het goed zou komen en nam mijn toestel in.

Een week later kreeg ik een brief van T-mobile/Solid Vision met daarin een diagnose ([blogpost](http://www.alper.nl/blog/alper/549)) dat ik het toestel zelf stuk heb gemaakt en dat dat niet binnen de garantie valt. Of ik voor reparatie graag €100 zou willen betalen.

Als je GSM stuk is, ben je al niet blij. Een brief van een derde partij krijgen waarin wordt gemeld dat het je eigen schuld is (terwijl dat niet zo is) en of je geld wil ophoesten is een buitengewoon laffe en onpersoonlijke manier om iemand te behandelen.

Dat is ervan uit gaande dat ze je willen helpen, dat wil T-mobile niet of ik heb er geen enkel teken van kunnen ontdekken. Als je eenmaal het contract hebt getekend, willen ze je alleen nog maar uitwringen voor zoveel mogelijk geld.

Het blijkt dat T-mobile een overeenkomst heeft met [Solid Vision](http://www.sonyericsson.com/spg.jsp?cc=nl&lc=nl&ver=4000&template=ps5&zone=ps) dat zij alle reparaties doen. Zij gaan ervan uit dat als het display van binnen beschadigd is, dat het dan aan mij ligt. Dit soort schade wordt niet gedekt door de garantie.

Ik heb geen echte opties. Ik kan hen niet bewijzen dat ik het toestel normaal heb gebruikt. Stel ik laat het repareren en na twee weken blijkt het weer op mysterieuze wijze stuk te zijn, moet ik dan weer €100 betalen? En daarna?

**T-mobile**

Bij de [T-mobile balie](http://www.t-mobile.nl/persoonlijk/htdocs/page/help_en_support/ps1.75.33.asp) word ik te woord gestaan door weinig intelligente, koude, onwillige en niet betrokken baliemedewerkers. Ze willen of kunnen mij niet helpen: *“Ik kan u niet helpen,”* is geen klantenservice.

Wat ze wel kunnen is je dingen verkopen en contracten aansmeren. Als dat eenmaal gebeurd is, ben je dus niet interessant meer.

Het enige wat ik kan doen is mijn GSM terugkrijgen en dan een brief schrijven aan de klachtenafdeling van T-mobile. Wat daaruit komt, moeten we nog maar zien.

Ik ben zeven jaar klant geweest van T-mobile en ik had elk jaar een contractverlenging met nieuwe GSM kunnen krijgen. Dat heb ik niet gedaan. Ik behoor dus tot de categorie goede naïeve trouwe klanten. Het soort klanten dat je zou moeten willen houden.

Voor T-mobile is dit soort trouw dus niks waard en ook geen reden om je te helpen.

**SonyEricsson**

Bij Solid Vision verwezen ze me ook nog even door naar de [SonyEricsson helpdesk](http://www.sonyericsson.com/spg.jsp?cc=nl&lc=nl&ver=4000&template=ph1_2&zone=ph<br />
). Dat is fijn, je hebt een probleem met je GSM en voor je het weet zit je met drie verschillende bedrijven te bellen.

Volgens SonyEricsson is het dragen van een GSM in je broekzak geen normaal gebruik en bestaat er dan een risico op drukschade. Dat veel mensen de GSM in hun broekzak bewaren maakt niet uit; het is geen normaal gebruik. Mensen voorlichten over het feit dat hun garantie dan niet geldig is, vinden ze ook niet belangrijk.

Waarom het bij iedereen goed gaat, en toevallig bij mij niet en waarom ik daar dan de dupe van moet worden kon de vrouw aan de telefoon me niet uitleggen.

De logica is helder, een kapotte GSM is meer business voor Sony Ericsson dan een GSM die het jaren blijft doen. Mensen voorlichten over potentiele risico's schrikt alleen maar af bij het verkopen.

**Conclusie**

T-mobile heeft mij een defect product verkocht en ze leveren een extreme wanprestatie met hun klantenservice. Ik vind dit genoeg reden om mijn contract bij T-mobile op te zeggen maar dat mag schijnbaar niet.

Nu is het voor mij wachten op mijn GSM retour (dan post ik wel een foto van de schade) en een brief opsturen naar de afdeling klachten waar dan weer weken overheen gaan. Als de gang van zaken tot nu toe enige indicatie is, heb ik weinig hoop maar ik ben wel benieuwd.

**Update:** Ik heb hem nu eindelijk terug en ik heb een foto gemaakt van de schade.

![T-mobile bedankt](http://static.flickr.com/56/118096746_abf3958915_m.jpg)[](http://www.flickr.com/photos/alper/118096746/)