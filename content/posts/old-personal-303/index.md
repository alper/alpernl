---
title: "Dubbele Taal"
date: 2005-06-22T00:40:00
author: alper
categories:
  - nederlands
---

Bij ons op [Topdesk](http://www.topdesk.nl) werkt een redelijk aantal Britse expats. Zij praten Engels met onze Engelse (potentiele) klanten.

Nu verwacht ik niet dat Britten al Nederlands kunnen als ze hierheen komen maar ik verwacht wel dat ze dat gaan leren. Na een half jaar kunnen sommige van deze gasten nog steeds nauwelijks Nederlands.

Dat is natuurlijk lui en dom van ze maar waarom zou je de moeite ook doen om Nederlands te leren als iedereen hier graag Engels met je wil praten.

De meeste van mijn collega's zijn vrij hoog opgeleid en wordt er dus niet zomaar Engels met ze gepraat. Nee, er wordt gekoketteerd met de kennis van de Engelse taal en mensen doen hun best om het cockney-accent van onze expats na te apen.

Zo gemakkelijk als er toegegeven en aangepast wordt aan het Engels als taal, zoveel weerstand is er om talen van andere significante groepen in Nederland te leren. Turks en Berbers/Arabisch worden al lange tijd door veel mensen in Nederland gesproken. Het praktisch nut is duidelijk maar voorstellen om deze talen op scholen in te voeren werden zelfs in het pre-Fortuyn-tijdperk weggehoond.

Nee, enige concessie wat dan ook aan die mensen is compleet ondenkbaar. Je hoort vaak over *niet-Westerse migranten* (en dus nooit over bovengenoemde expats): *‘laten ze onze taal maar leren’* of *‘laten zíj zich maar aanpassen’*

Waarom zouden immigranten een taal leren waarvan de eigen bevolking hem te onbelangrijk vindt om (goed) te spreken? Dat Engels waar ik het over had, is duidelijk veel handiger voor iedereen. Laten ze dat onderwijzen tijdens die inburgeringscursussen.

In een land als Amerika doen ze er een stuk minder moeilijk over. Spaans is daar met 30 miljoen sprekers met gemak de tweede taal. Op school leren de meeste het nu omdat het gewoon handig is. Ze laten zich niet tegenhouden door vooroordelen en andere onderbuikgevoelens opgewekt door opportunistische politici.