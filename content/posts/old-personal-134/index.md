---
title: "Patenten, nee!"
date: 2005-01-22T18:26:00
author: alper
categories:
  - nederlands
---

Via [wildkamperen](http://www.wildkamperen.nl/archive/2005/01/21/patenten) weer de oproep om iets te schrijven [tegen softwarepatenten](http://www.softwarepatenten.be/landbouwraad).

Ik ben misschien een beetje laat, maar misschien heeft het zin. Het volgende heb ik opgestuurd:

>

> L.S.,

>

> Binnenkort zal er in Europees verband weer geprobeerd worden om wetgeving inzake software-patenten in te voeren. Deze wetgeving is buitengewoon schadelijk voor de software-industrie en dient enkel de belangen van een handjevol grote spelers met de middelen om gebruik te maken van deze wetgeving.

>

> Het patenteerbaar maken van veel dingen die we in de IT als vanzelfsprekend beschouwen is een buitengewoon slechte ontwikkeling. Opportunistisch patenteren van essentiële concepten zal de vrijheid bij het ontwikkelen van software niet ten goede komen.

> Het meest simpele programma of project zou dan inbreuk maken op een hele reeks patenten.

>

> De dreiging die uitgaat van deze patenten kan het hele economische klimaat van software-ontwikkeling veranderen in één waar er meer consolidatie en minder innovatie plaatsvindt. De innovatie die op het moment toch voor een groot deel moet komen uit de hoek van de kleine spelers.

>

> De kleine spelers zullen zwaar beperkt worden door de patent-inbreuken die ze noodzakelijkerwijs moeten maken bij elke ontwikkeling. Waarschijnlijk is dan dat ze hun werk alleen maar kunnen doen met een steun in de rug van een flinke patenten-portefeuille (van een grote speler).

>

> Deze macht willen we ze niet geven en deze vrijheid willen we ons niet laten afnemen. Het enige resultaat is dat een paar grote spelers nog meer macht krijgen.

>

> Er worden op het vlak van onafhankelijke software ontwikkeling nu net wat overwinningen behaald. Rechtszaken tegen misbruikers van hun marktpositie worden gewonnen. Open Source Software begint volwassen te worden en biedt op technisch vlak nu serieuze alternatieven.

>

> Deze overwinningen zijn behaald door het enthousiasme en door de overtuiging van een klein leger vrijwilligers. Mensen met alleen maar het simpele idee dat keuzevrijheid belangrijk is en dat goede software vrij kan zijn.

> Zij hebben zich hier jarenlang voor ingespannen tegen alle verwachtingen in, tegen de leugens van hun tegenstanders in, tegen dreigingen van rechtszaken in.

>

> Deze wetgeving zou betekenen dat dit allemaal in één keer van tafel wordt geveegd. Dit is iets wat ik niet wil, en wat wij -voorstanders van keuzevrijheid- niet willen.

>

> Met vriendelijke groet,

>

> Alper Çugun

> Student Media en Kennistechnologie en IT-professional

>

Stuur ook iets op, het hoeft niet zo lang te zijn.

**Update:** Ik ben niet te laat. Het is weer uitgesteld.

(Grappig, je kunt gewoon een title-attribuut toekennen aan een b-element.)