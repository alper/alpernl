---
title: "Radio Online, met AFP en DRM"
date: 2005-04-08T21:24:00
author: alper
categories:
  - nederlands
---

Nog een [RadioOnline van een tijdje terug](http://www.radio-online.nl/pivot/entry.php?id=24), rustig laten bezinken en dan terugluisteren via het [weblog van Francisco van Jole](http://www.2525.com/log/archives/2005/03/tros_radio_onli_18.html). Ik weet het; het is geen programma voor of door experts maar ik mag me toch ergeren als ze weer eens mijn favoriete onderwerp verhaspelen?

Ik zie nu ook dat ze op de [site van het programma](http://www.radio-online.nl) aangenaam zapbaar zijn. [Nova](http://www.novatv.nl) doet dit ook en het is heel fijn om de saaie items over te kunnen slaan.

Rare behandeling ([fragment](http://cgi.omroep.nl/cgi-bin/streams?/radio1/tros/radioonline/20050322.rm?start=00:34:50&end=00:36:24)), van de zaak **AFP tegen Google** ([Abondance](http://actu.abondance.com/2005-12/google-afp.php), [NTVMSNBC](http://www.ntvmsnbc.com/news/315050.asp), [Slashdot](http://yro.slashdot.org/article.pl?sid=05/03/23/2316220&tid=217&tid=99&tid=123)). Ze halen het kranten.com-arrest van een tijdje terug erbij ([NRC](http://www.nrc.nl/W2/Nieuws/2000/08/22/Vp/01.html), [Netkwesties](http://www.netkwesties.nl/editie42/artikel6.html), van Jole zelf op [Tweakers](http://www.tweakers.net/nieuws/12625)) wat in zoverre relevant is dat het allebei zoekmachines betreft.

Ik heb beide dingen even snel door Google heen gehaald om te kijken hoe het nou ook alweer precies zat. Vooral het commentaar van van Jole zelf op Tweakers laat duidelijk zien hoe weinig inzicht hij heeft in de drijvende principes achter het internet (en let vooral op de drogreden in de laatste zin).

Nog even over Google: het enige wat Google doet is materiaal van andere mensen (meestal auteursrechtelijk beschermd) overnemen, doorzoekbaar maken en cachen. Als je nu niet wilt dat Google je gegevens pakt —en wie wil dat nou niet?— dan zet je ze of niet op het internet (waar iedereen erbij kan), of je zet een [robots.txt](http://www.searchengineworld.com/robots/robots_tutorial.htm) bestand op je site.

[AFP](http://www.afp.fr) moet niet zo kinderachtig doen. Ik denk dat de kans groter is dat over tien jaar Google nog bestaat dan dat AFP nog bestaat.

Het item over **Digital Rights Management** ([fragment](http://cgi.omroep.nl/cgi-bin/streams?/radio1/tros/radioonline/20050322.rm?start=00:47:09&end=00:56:15)) heeft gelukkig een vrij goede voorstander (Merijn Gelens). Vrij vertaald betekent DRM *manieren waarop grote bedrijven hun klanten kunnen uitwringen voor elke mogelijke cent*.

Dit proberen ze te doen door het heel moeilijk te maken om de media die je gekocht hebt af te spelen. Verder criminaliseren ze hun klanten en proberen ze de meeste dingen die je vroeger met boeken wel kon doen (bijvoorbeeld uitlenen) onmogelijk te maken. Dit is het *klantje pesten* waar ze het in het item over hebben.

De meeste mensen snappen het nog niet. Kottke wel en hij had er pas een goed [stukje](http://www.kottke.org/05/04/cutting-edge-obsolete-technology) over.

In [zijn presentatie](http://randomfoo.net/oscon/2002/lessig/free.html) licht Lessig de afkalving van *fair use* toe.

Deze kopieerbeveiligingen werken in de meeste gevallen voor geen meter. DeCSS was briljant, maar ook heel knullig. [Verkeerde DRM](http://www.weblogsky.com/archives/000311.html) is ook de reden geweest dat [Bram Cohen](http://bitconjurer.org/) Bittorrent heeft geschreven.