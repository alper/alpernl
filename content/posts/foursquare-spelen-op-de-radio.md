---
_edit_last: "2"
author: alper
categories:
  - amsterdam
  - internet
  - monster-swell
  - nederlands
date: "2010-01-12T14:03:20+00:00"
guid: http://alper.nl/dingen/?p=1484
parent_post_id: null
post_id: "1484"
title: Foursquare spelen op de radio
url: /dingen/2010/01/foursquare-spelen-op-de-radio/

---
Afgelopen donderdag werd ik samen met [de manager](http://twitter.com/hermn) van [Dwaze Zaken](http://foursquare.com/venue/55186) en [de burgermeester](http://twitter.com/pfountain) [geïnterviewd](http://nos.nl/audio/128301-foursquare-koppelt-internet-aan-het-echte-leven.html) ( [Radio 1 link](http://www.radio1.nl/contents/11769-nieuw-soort-spel-voor-mobiele-telefoon-wordt-populair) ((Ik wacht nog tot ze mijn naam goed schrijven op de site.))) voor [Radio1](http://www.radio1.nl/) over [Foursquare](http://foursquare.com). Foursquare het mobiele spel, vrienden-vinder en sociale gids die we afgelopen jaar naar Amsterdam hebben gehaald en dat nu ook [overal speelbaar](http://foursquare.tumblr.com/post/323823770/foursquare-everywhere) is.

Leuk om het terug te horen van vrienden. Ik wist zelf niet wanneer het uitgezonden zou worden ((En er luisteren dus best wel wat mensen naar aan de reacties af te lezen.)). Ik had wel een uur over toepassingen van internet in horeca en locatie gebaseerde diensten en spellen kunnen praten denk ik, maar als je maar een minuutje hebt dan sneuvelen er nogal wat leuke dingen bij de montage.

Hier nog even het belang van mobiele spellen. Dit soort mobiele toepassingen en spellen werkt om drie redenen (die elkaar versterken):

- **Meetbaar** Foursquare —maar ook bijvoorbeeld de [Nike Plus](http://www.apple.com/ipod/nike/) en [Last.fm](http://last.fm)— maken handelingen (automatisch) meetbaar die dat daarvoor niet waren. Je koppelt een sensor of een software knop (check in!) aan een database en slaat alles op. Daar kun je dan statistisch interessante dingen aan afleiden en nog veel meer. Gegevens zijn goud.
- **Sociaal** Door middel van internet en al bestaande [sociale](http://twitter.com/) [netwerken](http://www.facebook.com/) wordt het makkelijk om deze handelingen en de significante afgeleide resultaten (het beëindigen van een run, iemand van zijn mayor-troon stoten), te delen met vrienden. Hierdoor crëeer je sociaal relevante informatie en waarde.
  De journaalverslaggever vroeg al het standaard bagatelliserende: “Wat heb je eraan? Is het niet suf, treurig, exhibitionisme?”Het standaard antwoord daarop is dat deze handelingen voor bepaalde zenders en ontvangers een sociale waarde vertegenwoordigen en dat dat alleen al het de moeite waard maakt. Daarnaast zijn deze handelingen feitelijk niet heel veel anders dan sociale communicatie die al bestond maar omdat dit digitaal wordt overgebracht zijn de kwaliteiten van schaal, snelheid e.d. anders.
- **Mobiel** Het meetbaar maken van de handelingen en het sociaal kunnen sturen en ontvangen van berichten vindt meer en meer mobiel plaats. Mobiel is dan niet alleen meer via de mobiele telefoon maar ook via [andere apparaten](http://www.fitbit.com/) of ingebouwde sensoren in de omgeving.
  Hierdoor is alles ook toegankelijk als je niet thuis achter de computer zit. Dat is makkelijker dan je hardloop rondje op te moeten schrijven en het achteraf thuis te moeten invoeren of veel te laat horen dat iemand in een bepaald café was. Maar belangrijker nog, het koppelt een fysieke context aan een digitale interactie waardoor het geheel beter blijft hangen bij de gebruiker.

Dat past niet in twee minuten radio.
