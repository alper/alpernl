---
title: "Debian vrij"
date: 2004-12-08T20:17:00
author: alper
categories:
  - nederlands
---

Op O'Reilly weer een positief [bericht](http://www.oreillynet.com/pub/wlg/6037) over Ubuntu.

Dat O'Reilly weblog is trouwens erg goed. Afwisselend, praktisch, gespecialiseerd genoeg en meestal aardig geschreven.

[Ubuntu](http://www.ubuntulinux.org/) —je moet die verhalen met een korreltje zout nemen— schijnt dus best goed te zijn. ArminT gebruikt het ook en hij is er ook erg over te spreken.

Ubuntu is gebouwd op [Debian](http://www.debian.org). Het ontzettend populaire en ook ontzettend handige [Knoppix](http://www.knopper.net/knoppix/) is ook gebouwd op Debian.

Die platform-eigenschap is een van de sterke features van Debian. Het is een grote, stabiele en heldere basis waarop je naar lieve lust verder kan bouwen.

Dat verder bouwen mag gegarandeerd. Debian garandeert namelijk niet alleen dat er goede software bestaat maar ook dat deze Debian-vrij is volgens het [sociale contract](http://www.debian.org/social_contract). Dat betekent dat iedereen alles mag aanpassen.

In het handhaven van dat sociale contract lijken ze soms te miereneuken maar die extreme positie is hard nodig. Ubuntu en Knoppix bestaan bij gratie van Debian; net zoals de hele open source wereld bestaat bij gratie van hardliners die de harde noten bereid zijn te kraken. Zonder deze mensen waren we al lang verpletterd door Microsoft, Sun, SCO of de volgende de beste opportunist die snel rijk wil worden en consumenten wil naaien.

De eerste namen die me te binnen schieten bij deze helden zijn dan: Debian, *BSD, [Linus](http://en.wikipedia.org/wiki/Linus_Torvalds), [Stallman](http://www.stallman.org/), [de Raadt](http://zeus.theos.com/deraadt/) en vrienden.