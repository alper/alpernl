---
title: "Verkiezingsrhetoriek"
date: 2006-10-19T11:29:00
author: alper
categories:
  - nederlands
---

Ik zag Femke Halsema deze week bij P-Side en ik was blij om te zien hoe goed ze haar huiswerk had gedaan en alle thema's beheerst. Alle ‘antwoorden’ van de rechterzijde, zijn gericht op de korte termijn en lossen niks echt op, harder straffen onmenselijk behandelen. Dat soort werk.

Ik ben niet het meest typische GroenLinks-lid. Wat mij betreft wordt alle sociale zekerheid zoals het nu bestaat afgeschaft omdat:

1. Mensen geld geven niet hetzelfde is als mensen kansen bieden. Je helpt mensen alleen echt als je ze in staat stelt zichzelf te helpen. Dus dwang en opleidingen in plaats van *hand outs*.

De tegenstelling met rechts is dat die de sociale zekerheid wel wil afschaffen maar daar ook geen kansen voor teruggeven. ‘Zoek het zelf maar uit’ is geen kans maar apathie.

2. Het in een globaliserende markt toch niet houdbaar is.

Met zo'n standpunt wordt je binnen GroenLinks niet heel populair, denk ik. Maar wat mij betreft: **Vrijheid gelijk delen**.

Over de EKO-nomie nog een aardig persbericht in mijn postbus:

> De werkloosheid stijgt weer: hoe kan dat kabinet?

>

> 19 oktober 2006

>

> GroenLinks wil met spoed uitleg van het kabinet over de stijging van de werkloosheid. Het CBS meldt vandaag dat de werkloosheid in het 2e kwartaal van dit jaar gestegen is tot 417.000 personen; 14.000 mensen meer dan in het 1e kwartaal van dit jaar. Dit harde feit staat in schril contrast tot de 'goed nieuwsshow' die dit kabinet op Prinsjesdag opvoerde. Het kabinet moet zich hierover verantwoorden; want GroenLinks zal de premier en zijn kabinet blijven wijzen op de 'kleine lettertjes'.

>

> Kees Vendrik zal hedenochtend bij het debat over de begroting Economische Zaken aan minister Wijn vragen hoe hij de stijgende werkloosheid denkt te kunnen verklaren. Bovendien wil Ineke van Gent een brief van de minister van Sociale Zaken ontvangen, vóór de behandeling van diens begroting, waarin de minister aangeeft hoe hij met extra maatregelen de stijgende werkloosheid ongedaan denkt te maken.

>

> Wie, zoals dit kabinet, voortijdig succes claimt, heeft de dure plicht bij het uitblijven daarvan extra maatregelen te nemen. Want met verkiezingsretoriek help je mensen niet aan de slag.

Dit is maar één van de dingen die minder goed gaan onder dit kabinet. Het hosanna-verhaal klopt dus van geen kant.