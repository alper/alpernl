---
title: "Talen Podcasts"
date: 2006-09-16T22:21:00
author: alper
categories:
  - nederlands
---

Het was nog niet bij me opgekomen, maar het is eigenlijk heel logisch. Een podcast is een uitermate geschikt medium om les in taal te geven en te krijgen.

Ik kwam op dit idee toen ik langs [LearnItalianPod.com](http://www.learnitalianpod.com/) kwam. Een erg complete podcast waar je **Italiaans** kunt leren. Het begint erg makkelijk maar in ongeveer 60 (korte) lessen kun je een aardig niveau bereiken.

Wat het ook nog leuker maakt is dat het gegeven wordt door echte mensen in plaats van de platte karakters die de normale taal-audiotapes bevolken. Dat en de korte duur per cast maken het heel geschikt voor onderweg in je MP3-speler.

Ik ben toen een beetje gaan rondzoeken en kwam de volgende podcasts tegen.

**Mandarijn** [ChinesePod.com](http://www.chinesepod.com/) biedt ook heel veel lessen aan van wat lijkt een gerenommeerd instituut in China met uitgebreide faciliteiten om het te leren. Bepaalde onderdelen zijn alleen voor leden, maar het lijkt erop dat je de podcasts gratis kunt downloaden.

**Spaans** Johan van Rooyen geeft in zijn korte serie [Really Learn Spanish](http://www.spanishpodcasting.com/) erg verzorgd en genuanceerd tips voor mensen die al wat Spaans kunnen. Potentieel een erg goede podcast, maar in de vijf afleveringen die er waren heb ik weinig nieuws gehoord. Tegen het einde verliest de podcast zich in de politiek en is nu al een jaar niet meer ge-update.

**Braziliaans** [BrazilianPortuguesePod.com](http://brazilianportuguesepod.podomatic.com/) is net begonnen en trakteert ons op pijnlijk slecht Engels en een dubieuze kwaliteit. Na een trage start, lijkt hij de boel op de rails te hebben en dit kan nog wel wat worden.

**Russisch**  Ook weer een tijdje niet ge-update en maar 13 lessen is [A Spoonful of Russian](http://speakrussian.blogspot.com/).

Ik zou het leuk vinden om nog een kwalitatief goede podcast te vinden die Modern Standaard Arabisch onderwijst. Maar voorlopig lijkt het erop dat de lessen Italiaans en Mandarijn de enige zijn die echt goed zijn.