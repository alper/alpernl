---
title: "Sweet!"
date: 2005-07-24T23:48:00
author: alper
categories:
  - nederlands
  - internet
---

Ik ben net terug uit Leiden van de **DEWD**-meeting. Foto's te vinden op [mijn Flickr](http://www.flickr.com/photos/alper/tags/dewd/) en er volgen er vast meer.

Belangrijk gesprekspunt was het erbarmelijke niveau van webstandaarden in Nederland. Gebrek aan kennis, wil, durf en elan zijn er debet aan dat de meeste sites bar slecht zijn.

Een site goed opzetten hoeft niet meer tijd te kosten en  heeft veel positieve gevolgen: onderhoudbaarheid, toegankelijkheid, lichtgewichtheid, vindbaarheid etc.

[Faruk](http://www.kurafire.net/) wil hier in Nederland een conferentie organiseren vergelijkbaar met [@Media](http://www.atmedia2005.co.uk/). Dat moet dan de gelegenheid worden om in de lage landen de noodzaak van standaarden gebaseerd webontwerp aan de man te brengen en de partijen met elkaar in gesprek te krijgen.

Verder veel ge-ouwehoer over CSS en (helaas) minder over JavaScript.

Een ander punt waar ik nog over moet nadenken is dat iedereen van DEWD in het Engels schrijft op [hun weblogs](http://wiki.novemberborn.net/meetings/show/2005july24). Iedereen behalve ik. Ik heb de beslissing genomen om in het Nederlands te schrijven omdat dat makkelijker schrijft en omdat ik vind dat de Nederlandse markt onderbediend wordt wat betreft inhoudelijke stukken over IT.

Toch sta ik in dubio. Iedereen die serieus met IT bezig is in Nederland kan Engels. Dus dat mag geen obstakel zijn.

Verder wilde ik dit blog toch splitsen. Deze gecombineerde weergave is misschien redelijk bijzonder wat betreft de diversiteit aan onderwerpen maar erg handig en gericht is het niet. Dus binnenkort één deel *met* computers waarschijnlijk in het Engels en één deel *zonder* computers in het Nederlands.

**Update:** [Play-by-Play verslag](http://kurafire.net/log/archive/2005/07/25/dewd-meeting-aftermath) door Faruk