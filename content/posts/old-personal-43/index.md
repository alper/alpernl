---
title: "Zon onder"
date: 2004-11-16T16:08:00
author: alper
categories:
  - nederlands
---

Her en der tot zelfs in de Nederlandse media valt te lezen dat Sun de ‘aanval’ inzet op Linux ([Parool](http://www.parool.nl/nieuws/2004/NOV/16/eco2.html), [Nu](http://www.nu.nl/news.jsp?n=442800&c=57)).

Weinig interessente verslaggeving. De industrie zegt dit: [Newsforge](http://os.newsforge.com/os/04/11/16/1232213.shtml?tid=10&tid=33&tid=139&tid=117&tid=138&tid=132), [eweek](http://www.eweek.com/article2/0,1759,1726077,00.asp) en [crn](http://www.crn.com/sections/breakingnews/breakingnews.jhtml;jsessionid=OIHOZO0XAIAIGQSNDBCCKH0CJUMEKJVN?articleId=52601319).

Het komt erop neer dat de vrijgave van de nieuwe Solaris 10 —al jaren lang dé melkkoe van Sun— ervoor moet gaan zorgen dat Sun weer serieus meedoet in de Open Source wereld. Een wereld die tot nu toe vrijwel helemaal draait om Linux.

Vertaald: Linux is hip en Sun wil erbij horen.

Het aanbod is: downloaden en gebruik van Solaris 10 is gratis, ondersteuning is te koop en je mag de bron zien maar die mag je niet verder verspreiden.

Er is zeker geen sprake van een serieuze aanval of bedreiging voor Linux. Wat ze nu doen is deels symbolisch en voor de rest gewoon de prijs van hun systeem ver genoeg omlaag gooien om aantrekkelijk te blijven in een wereld waar kwaliteit gratis is.

Solaris is gewoon te onbekend en niet vrij genoeg om echt een speler te kunnen worden in de Open Source wereld.

**Onbekend** Linux heeft over de hele wereld veel meer bekendheid bij veel meer mensen dan Solaris. Dat komt vooral door het feit dat Linux echt Vrij is en altijd is geweest. De nieuwe Solaris zal onmogelijk veel moeite moeten doen om de harten van Linux gebruikers te veroveren. Linux gebruikers hebben hun systeem al, hebben hun distributie al en hebben vrij weinig reden om over te stappen.

**Gesloten** Veel motivatie voor mensen om bij te gaan dragen aan het Solaris systeem is er ook niet. Hun bijdragen zijn niet echt vrij en van de gemeenschap maar komen allemaal weer ten goede aan Sun.

Dat is een grote tegenstelling met Linux. Maak Linux beter en iedereen heeft er wat aan. Maak Solaris beter en Sun krijgt meer geld.

Jammer dat de licentie voor zover ik kan zien niet echt Open Source compatibel is. Dat lijkt me expres. Anders zou Linux zonder problemen de geavanceerde eigenschappen van Solaris kunnen overnemen.

Die features worden er nu ook wel in gebouwd maar te duurt dan wel wat langer voor Linux op hetzelfde niveau zit.

**Eigen Huis** Wat Sun nu vooral doet is hun eigen huis in stand houden. Dus voorkomen dat mensen die nu Solaris klant zijn overstappen naar Linux omdat dat goedkoper is en dat de plek is waar alle gave nieuwe ontwikkeling gebeurt en waar de applicaties draaien.

Groter worden zal dat huis van Sun sowieso niet. Technisch gezien hebben ze al heel lang niet zo heel veel te bieden. En die goede dingen die er uit Sun komen worden heel slecht verkocht door Sun. Het is een godswonder dat er nu zoveel mensen Java gebruiken en dat blijven ze ook wel doen. Maar als je nu goed naar ontwikkelplatforms kijkt maakt .NET/CLR (met Mono) een sterkere indruk.

Microsoft is —hoe jammer ook— meer gericht op de behoeften van ontwikkelaars, op de wensen van gebruikers en ze zijn veel beter in het evangelisme.