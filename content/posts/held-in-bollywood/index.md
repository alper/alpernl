---
_edit_last: "2"
author: alper
categories:
  - nederlands
  - video
date: "2009-03-09T17:57:50+00:00"
guid: http://alper.nl/dingen/?p=825
parent_post_id: null
post_id: "825"
title: Held in Bollywood
url: /dingen/2009/03/held-in-bollywood/

---
Net in de sneak de Nederlandse productie [Bollywood Hero](http://www.bollywoodhero.nl/) gezien. Dat er een hausse aan Bollywood films zou volgen op het succes van [Slumdog Millionaire](http://www.imdb.com/title/tt1010048/) stond vast, maar dit is wel erg rap.

![bollywood-hero](/dingen/wp-content/uploads/2009/03/bollywood-hero.png)

Het verhaal gaat over een Nederlandse jongen die een rol krijgt (als Engelsman schijnbaar) in een Bollywood film. Hij is erg beschermd opgevoed. Geconfronteerd met de schrijnende ongelijkheid in Mumbai trekt hij het niet meer. Hij kan zich niet verzoenen met de andersheid van de cultuur en hij verliest zichzelf ((Een beetje vergelijkbaar met de situatie in [Vinyan](http://www.imdb.com/title/tt1029241/) een tijdje geleden ook in de sneak.)) waarna hij ten onder gaat.

Het verhaal is een interessant gegeven al ligt de keuze om hulpbehoevende mensen letterlijk in zijn 8mm camera te visualiseren met kleurtjes er een beetje dik bovenop. Het zorgt wel voor een speels effect in een mooie cinematografie. Verder zijn er drie soorten film (film, 8mm en handycam) waarop geschoten is met voor elke soort een eigen functie.

De film is veelbelovend maar breekt voor mij in de tweede helft en wordt dan ronduit tenenkrommend.
Het ligt vooral aan het te simplistische script. Het is natuurlijk niet al te gemakkelijk om op een geloofwaardige manier een pathetische, cultureel ongevoelige kakker met een superman-complex neer te zetten maar als het script dan ook geen enkele recht doet aan de complexiteit van de situatie en alles gladstrijkt is het slecht te harden.

Het is geen slechte film; goede productiewaarden en zeker mooi ((Daarnaast schijnen de meeste mensen het fijn te vinden als alles wordt voorgekauwd, dus voor een bepaalde doelgroep is het vast een topfilm.)), maar ik denk dat er meer in had gezeten. In ieder geval is het een betere film dan Slumdog Millionaire ((Maar dat is dan ook weer niet zo heel moeilijk.)).
