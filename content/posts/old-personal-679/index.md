---
title: "Radio Online Redux"
date: 2006-08-14T12:38:00
author: alper
categories:
  - nederlands
---

**[Politie vriendjes op Hyves.nl](http://www.radio-online.nl/pivot/entry.php?id=575)**

Grappig item, maar treurig hoe van Jole en de Bie zitten te porren bij [Raymond Spanjar](http://raymond.hyves.nl/) of ze nu wel of niet gegevens zouden vrijgeven als de politie erom vraagt. Treuriger nog dat Spanjer het ‘moeilijk vindt om hier in algemene termen op te reageren’.

Als ik een actieve gebruiker van Hyves was en daar een belangrijk deel van mijn privé-leven aan toe zou vertrouwen, had ik het leuk gevonden als hij wat resoluter was geweest. Hij had bijvoorbeeld kunnen zeggen dat Hyves erg veel waarde hecht aan de privacy van zijn gebruikers en dat ze alleen informatie zullen vrijgeven als er een door de rechter opgelegd bevel is om dat te doen.

Niet dat het Hyves-publiek dit soort dingen ook maar een zier zal kunnen schelen, maar toch…

**[NRC sluit wiki](http://www.radio-online.nl/pivot/entry.php?id=615)**

Moeilijk verhaal hoe je een wiki kunt inzetten om zoiets vaags als een Europese Grondwet te schrijven. Noemenswaardig wel, in de categorie extreem suggestieve vragen die nergens op slaan.

[Corrie Gerritsma](http://www.camathome.nl/): *“Is het net zoals de meeste forums op internet dat mensen elkaar de hersens inslaan en uitmaken voor rotte vis?”*

**[Actiegroep tegen stemcomputers](http://www.radio-online.nl/pivot/entry.php?id=639)**

Luister naar Jan Groenendaal (vanaf tijdsindex 4:59) van Nedap en bedenk bij jezelf dat in Nederland de verkiezingen zijn verkocht aan zo'n volslagen idioot.

Hij kan na herhaaldelijk vragen niet opnoemen wat nu precies de ‘zegeningen’ zijn van stemmachines, behalve dan de zegeningen voor zijn portemonee.

Ik hoop dat [Rop en de zijnen](http://www.wijvertrouwenstemcomputersniet.nl) dit winnen en achterhalen wie verantwoordelijk zijn geweest voor deze corruptie.