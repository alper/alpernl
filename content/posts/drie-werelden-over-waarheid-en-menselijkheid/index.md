---
author: alper
categories:
  - reading
date: "2007-07-09T14:40:38+00:00"
guid: http://alper.nl/dingen/2007/07/drie-werelden-over-waarheid-en-menselijkheid/
parent_post_id: null
post_id: "88"
tags:
  - filosofie
  - karl-popper
  - reading
  - waarheid
title: Drie Werelden over Waarheid en Menselijkheid
aliases:
  - /dingen/2007/07/drie-werelden-over-waarheid-en-menselijkheid/

---
Ik lees nu "All life is problem solving" ((Vertaald, maar ik had hem al gekocht.)) van [Karl Popper](http://en.wikipedia.org/wiki/Karl_Popper) en het is zware kost ((Gelukkig niet zo zwaar als "Objective Knowledge")) maar ook erg waardevol en boeiend. Vergeef het vage gezwam, maar ik ga af en toe wat inhoud van wat ik lees hier verwerken.

Zojuist heb ik de lezing over het Geest-Lichaamprobleem uit en daar komen wel wat interessante ideeën uit voort. Popper pakt dit probleem aan door alles te verdelen in drie werelden.

**Wereld 1:** De wereld van de fysieke dingen. **Wereld 2:** De wereld van onze subjectieve gedachtenprocessen. **Wereld 3:** De wereld van de logische inhoud van onze gedachten en objectieve stellingen ((Die niet per se waar hoeven te zijn)).

Deze drie werelden beïnvloeden elkaar in zoverre als wij met onze gedachten in wereld 2 ertussen bemiddelen. Zowel in wereld 1 als in wereld 3 zijn er onafhankelijke entiteiten de ontdekken.In het geval van wereld 1 kun je denken aan de eerste keer dat iemand de Mount Everest zag wat leidde tot nieuwe gedachten.

Voor wereld 3 is een aardig voorbeeld de ontdekking van de priemgetallen. De natuurlijke getallen zijn voortgekomen uit de werkelijkheid en onze behoefte om dingen te quantificeren. Priemgetallen zijn een ontdekte logische eigenschap van de natuurlijke getallen ontdekt door de mensen die op onderzoek uitgingen in hun hoofd en in wereld 3.

Op het einde van de lezing raakt Popper pas aan de boeiendere gevolgen van deze manier van kijken. Hij trekt de parallel van zijn theorie van wetenschappelijke ontdekking. Hierin staan problemen en onze pogingen om deze op te lossen door middel van hypothesen, theorieën etc. centraal. Op deze manier proberen we de werkelijkheid zo goed mogelijk te beschrijven en de objectieve waarheid uit wereld 3 zo goed mogelijk te benaderen.

Het vertellen van verhalen en mythes zoals dat vroeger gebeurde als verklaring voor de werkelijkheid was een manier om de eerste stappen te zetten in wereld 3 of deze verhalen nou klopten of niet. Op een gegeven moment onstond te noodzaak om onderscheid te maken tussen meer en minder ware verhalen.Dit deed me denken aan het belang van het vertellen van verhalen in de privacy discussie. Niet alles van elkaar weten stelt ons in staat om eigen stellingen te construeren in wereld 3 om onszelf en onze omgeving anders —beter— voor te stellen dan het in feite is. Stel dat er overal beveiligingscamera's zijn dan gaan gebeurtenissen uit wereld 1 voorbij aan onze subjectieve interpretaties en toevallige filtering in wereld 2 en worden ze meteen gearchiveerd als objectieve waarheid.
