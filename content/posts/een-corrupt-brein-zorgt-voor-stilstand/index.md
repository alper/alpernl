---
author: alper
categories:
  - internet
date: "2007-10-24T21:28:33+00:00"
guid: http://alper.nl/dingen/2007/10/een-corrupt-brein-zorgt-voor-stilstand/
parent_post_id: null
post_id: "172"
tags:
  - burgerrechten
  - internet
  - muziek
title: Een corrupt Brein zorgt voor stilstand
url: /dingen/2007/10/een-corrupt-brein-zorgt-voor-stilstand/

---
De [stichting Brein](http://www.anti-piracy.nl/) is een club van advocaten, lobbyisten en accountants in dienst van de auteursrechten-industrieën. Ze hebben aardig wat geld te besteden, maar al het geld in de wereld kan niet op tegen een culturele trend die het einde betekent van oude businessmodellen. De stichting en hun bazen zullen verdwijnen, het is alleen de vraag hoe lang ze een corrupte ((Corrupt in de zin van Lessig nl. overheidsorganen die meer beïnvloed zijn door geld dan door dat wat correct is.)) overheid kunnen misbruiken om hun doelen te dienen en het onvermijdelijke uit te stellen.

Vandaag [in het nieuws](http://frontpage.fok.nl/nieuws/83358) dat Brein het voor elkaar heeft gekregen om Oink uit de lucht te halen. Ik heb Oink nooit gebruikt en dat spijt me, want van wat ik hier en daar hoor was het een erg goede dienst.
Dit artikel (“ [Defending the Pig](http://www.negrophonic.com/2007/defending-the-pig-oink-croaks/)”) legt uit waarom Oink bijzonder was en dat het bijzonder goed werkte. Een site zonder echt winstoogmerk waar ontzettend veel muziek beschikbaar is in een betere kwaliteit en met betere metadata dan bij commerciele aanbieders, klinkt wel handig. Sociale controle en kennis en middelen van grote aantallen mensen en innovatie bereiken dus meer dan de platenmaatschappijen kunnen of willen.

Ik ken een vergelijkbare site voor video-torrents waarvan ik de naam hier niet zal noemen. Maar twee keer klikken en 10 minuten later heb je binnen wat je wilt.

De code en de database van Oink zullen vast wel ergens gebackupt zijn. Het is wachten tot [The Pirate Bay](http://thepiratebay.org/) Oink gaat hosten en het is wachten tot we een piratenpartij in Nederland krijgen die korte metten maakt met deze stilstand.
